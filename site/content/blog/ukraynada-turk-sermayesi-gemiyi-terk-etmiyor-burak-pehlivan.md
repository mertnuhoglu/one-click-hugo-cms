---
title: 'Ukrayna’da, Türk sermayesi gemiyi terk etmiyor, Burak Pehlivan'
date: Sun, 03 Aug 2014 11:12:14 +0000
draft: false
tags: ["Arseniy Yatsenyuk", "bankacılık", "Dış Ticaret", "Ekonomi", "Politika", "Polonya", "Ukrayna ekonomi", "Ukrayna'da Türk sermayesi", "Ukrayna’da Bankacılık Sektörü", "Ukrayna’da pazara giriş"]
type: post
---

[![69933e1f74_110166](https://burakpehlivan.org/wp-content/uploads/2014/08/69933e1f74_110166.jpg)](https://burakpehlivan.org/wp-content/uploads/2014/08/69933e1f74_110166.jpg)

Ukrayna 2014 içerisinde bir devrimi, Kırım’ın Rusya tarafından ilhakını, nüfusun %15’ini oluşturan sanayi ve maden bölgeleri Donetsk ve Lugansk’da düşük yoğunluklu savaşı, bir cumhurbaşkanlığı seçimini, 2 yıldır zaten büyüyemeyen bir ekonominin üzerine daha da derinleşen bir ekonomik krizi, %50’lik devalüasyonu yaşadı, son olarak ise tarihin en büyük sivil havacılık trajedilerinden biri bu topraklarda gerçekleşti. Muhtemelen bu yıl içerisinde bir de parlamento seçimleri yapılacak. Koalisyondaki bazı partilerin desteğini çekmesi sonucu geçtiğimiz hafta hükümet düşerken, meclisin gerekli reform yasalarını çıkarmamasını şikâyet eden başbakan Arseniy Yatsenyuk ise istifa etti. IMF’in 17 milyar dolarlık destek paketinin geleceği daha önce söz verilen yasaların meclisten geçirilmesine ve reformların uygulanması bağlı, nitekim meclis başbakanın istifasını kabul etmedi. Ekonomik küçülme bu yıl en iyimser tahminlere göre %5 civarında olacak ancak büyük olasılıkla bu oran %10’ları bulacak.


[![836389371652](https://burakpehlivan.org/wp-content/uploads/2014/08/836389371652.jpg)](https://burakpehlivan.org/wp-content/uploads/2014/08/836389371652.jpg)
-------------------------------------------------------------------------------------------------------------------------------------------------------------




Ukrayna’da, bankacılık sektöründe konsolidasyon olacaktır
---------------------------------------------------------


Tablonun pek parlak olmadığı gözüküyor ancak hakikatin resmi de bu doğrultuda. Ülkede, bankacılık sistemi oldukça problemli durumda. Merkez Bankası’nın resmi verilerine göre %10 düzeyinde olan şüpheli alacakların kredilere oranı uluslararası derecelendirme kurumları tarafından %40’lar seviyesinde tahmin ediliyor. Ülkede 176 banka var ve önümüzdeki dönemde bankacılık sektöründe konsolidasyonların olması kaçınılmaz. Mali piyasaların önümüzdeki 1 yıllık dönemde daha da daralması yüksek olasılık. Peki, bu ortamda karamsarlığa kapılmamak mümkün mü? Bence mümkün.

[![1400246067_1](https://burakpehlivan.org/wp-content/uploads/2014/08/1400246067_1.jpg)](https://burakpehlivan.org/wp-content/uploads/2014/08/1400246067_1.jpg)


Halk da siyasi elit de değişim istiyor
--------------------------------------


Son birkaç aydır aralarında bakanların ve yüksek düzeyli memurların da bulunduğu birçok kesim ile toplantılar gerçekleştirdik. İş yaşamında olsun, yaşamın geneline dönük olsun, gözlemlerimiz şunu gösteriyor ki, sıradan vatandaştan, siyasetçiye ve yönetici elite kadar herkesin değişimi istiyor ve daha da önemlisi bu değişimi her zamankinden daha fazla istiyor. Ülkede, hedefe ulaşmak için belli bedelleri ödemeye razı bir toplum var artık. Genç ve eğitimli bürokratik bir sınıfın önünün açıldığı bu dönemde, batı teknik ve mali destek konusunda cimri davranmazsa ülkede hatırı sayılır ilerlemelerin gerçekleşeceğine dair özellikle uluslararası finans kurumlarının yöneticilerinde ciddi bir inanç oluşmuş durumda.

[![Keys-apartment-rental-scam-real-estate-agent](https://burakpehlivan.org/wp-content/uploads/2014/08/Keys-apartment-rental-scam-real-estate-agent.jpg)](https://burakpehlivan.org/wp-content/uploads/2014/08/Keys-apartment-rental-scam-real-estate-agent.jpg)


Yüksek kiralarda önemli oranda düşüşler var
-------------------------------------------


Ekonomik daralma kaçınılmaz ancak özellikle Avrupa Yatırım Bankası, Avrupa İmar ve Kalkınma Bankası, Dünya Bankası gibi kurumlar ülke altyapısına dönük projelere ayırdıkları kaynakları ciddi miktarda artırdılar. Bu kurumlar, ayrıca uygun özel sektör projelerini de destekleyeceklerdir. Dolayısıyla inşaat sektöründe önümüzdeki dönemde hareketlilik olacaktır. Perakende alanında ise yüksek kiralarda krize bağlı önemli düşüşler var. Pazara giriş eşik değerleri düşmüş durumda, güçlü perakende firmalarının genişlemesi için önemli bir fırsat gözüküyor.

[![cin-ukraynadan-bir-devletlik-yer-aldi](https://burakpehlivan.org/wp-content/uploads/2014/08/cin-ukraynadan-bir-devletlik-yer-aldi.jpg)](https://burakpehlivan.org/wp-content/uploads/2014/08/cin-ukraynadan-bir-devletlik-yer-aldi.jpg)


Ukrayna’da gözde sektörler, tarım, enerji ve bilişim teknolojileri
------------------------------------------------------------------


Avrupa’nın ekilebilir topraklarının üçte birine, dünyanın en değerli toprağı olan kara toprağın %25’ine sahip olan, buğday, arpa, ayçiçek tohumu ve yağı, ceviz, bal mısır gibi tarım kalemlerinde dünyanın ilk 5 ihracatçısından biri olan Ukrayna’nın önü AB ile yapılan Serbest Ticaret Antlaşması ile tarımda daha da açıldı. Bu tip kitlesel tarım ürünleri dışında yüksek katma değerli sebze ve meyve yetiştiriciliğine dönük yatırımlar ise önümüzdeki dönem cazip olacaktır. Ülkede yatırım radarına alınabilecek sektörlerden biri de bilişim teknolojileri. Ukrayna, dünyada en çok bilişim uzmanına sahip ilk 5 ülkeden biri ve bu alanda önemli fırsatlar sunuyor. Son olarak enerji sektörü ise her daim hükümetlerin öncelikli olarak ele aldığı alanlardan biri ve özellikle yenilebilir enerji kaynaklarına dönük önümüzdeki dönemde yatırımlar olacaktır.

[![erdogan-prime-minister-visit-ukraine](https://burakpehlivan.org/wp-content/uploads/2014/08/erdogan-prime-minister-visit-ukraine.jpg)](https://burakpehlivan.org/wp-content/uploads/2014/08/erdogan-prime-minister-visit-ukraine.jpg)


2014 yılında Türkiye Ukrayna Serbest Ticaret Antlaşması imzalanmalıdır
----------------------------------------------------------------------


Kuzey komşumuz Ukrayna’nın barış ve refah içerisinde, demokratik bir yönetime sahip olması Türkiye’nin de büyük çıkarınadır. İki ülke arasındaki ticaret hacmi geçtiğimiz yıl 6,4 milyar $ olarak gerçekleşti ki bu rakam gerçek potansiyelin olması çok altında. Ukrayna ve Türkiye arasında 2014 yılı içerisinde bir Serbest Ticaret Antlaşması imzalanması büyük olasılık ve bu antlaşma ikili ticaret hacmi artışında önemli bir katalizör işlevi görecektir. Ülkede barış ortamının bir an önce sağlanması, antlaşmanın katalizör etkisiyle beraber düşünüldüğünde önümüzdeki 3 yıl içerisinde karşılık ticaretin 20 milyar $ seviyesine çıkması işten bile olmayacaktır.

[![81088](https://burakpehlivan.org/wp-content/uploads/2014/08/81088.jpg)](https://burakpehlivan.org/wp-content/uploads/2014/08/81088.jpg)


Ukrayna’da pazara giriş eşik değerleri görece avantajlı
-------------------------------------------------------


Ukrayna’da öncelikle riskleri iyi hesaplamak gerekiyor ancak bunu yaparken fırsatları da gözden kaçırmamak gerek. Oturmuş, problemsiz gibi gözüken pazarlara girmek kolay olmuyor. Bugün Ukrayna’nın 3 katından daha büyük bir ekonomi olan Polonya’da Türk iş dünyasının kümülatif varlığı, özellikle perakende, inşaat gibi sektörler düşünüldüğünde Ukrayna’nın kat be kat gerisinde. Zira son yirmi yılda çok hızlı büyümüş ve on yıldır AB’nin bir parçası olan bu ülkede rekabet çok gelişmiş durumda ve pazarda konumlama eşik değerleri çok yüksek seviyelerde. Polonya’ya bayrak taşıyıcı havayollarımız günlük, ortalamada tek sefer bile düzenleyemezken, Türk havayolu şirketleri Ukrayna’ya günde ortalama yedi sefer düzenliyorlar. Türk vatandaşlarının vizesiz olarak gelebildiği bu ülkenin birçok şehrine İstanbul’dan ulaşmak, uçakla İstanbul’dan Anadolu’daki bir şehre gitmekten neredeyse farksız durumda. Bu da kuşkusuz iki ülke arasındaki karşılıklı ticareti kolaylaştıran önemli bir unsur.

Yazının başlangıcında çizilen tüm karamsar tabloya rağmen Ukrayna’daki Türk iş dünyası bu ülkenin bugününe de yarınına da inanıyor ve zor zamanlarda gemiyi terk etmedi, önümüzdeki süreçte de terk etmeyecektir. Türkiye ve ülkedeki Türk şirketleri, Ukrayna’nın parlak, güzel günlere ulaşmasında, dün olduğu gibi, bugün ve yarın da Ukrayna’ya önemli bir katkı sunacaktır.

**Burak Pehlivan**