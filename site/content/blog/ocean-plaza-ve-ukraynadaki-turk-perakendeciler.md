---
title: 'Ocean Plaza ve Ukrayna’daki Türk Perakendeciler'
date: Sun, 17 Feb 2013 20:30:50 +0000
draft: false
tags: ["alışveriş merkezi", "collezione Ukrayna", "Ekonomi", "GAP Ukrayna", "Gizia Ukrayna", "Kanz Ukrayna", "kfc kiev", "Kiev", "Lacoste Ukrayna", "LC Waikiki Ukrayna", "loft", "ocean plaza", "suvari", "türk perakende", "Ukrayna", "Ukrayna alışveriş merkezleri", "Ukrayna Türk Toplumu", "Ukrayna'daki Türk firmaları", "Ukrayna'daki Türk markaları", "Ukrayna'daki Türk Perakendeciler", "Yaşam"]
type: post
---

    [![C1DTLPW0GS](https://burakpehlivan.org/wp-content/uploads/2013/02/C1DTLPW0GS.jpg)](https://burakpehlivan.org/1246/ocean-plaza-ve-ukraynadaki-turk-perakendeciler/c1dtlpw0gs/)




Ukrayna’nın en yeni ve en havalı alışveriş merkezi Ocean Plaza, geçtiğimiz yılın son ayında resmi açılışını gerçekleştirdi. Hem alışveriş merkezini hem de bu alışveriş merkezine adeta çıkarma yapan Türk perakendecileri yazmak için biraz zaman geçmesini bekledi. Şehrin merkezi  ve  prestijli caddelerinden  Gorkova’da bulunan Ocean Plaza, Skymall ile birlikte Kiev’in çağdaş anlamda iki alışveriş merkezinden biri. Ancak Skymall şehrin sol yakasında kalıyor ve metro bağlantısına sahip değil. Halbuki Ocean Plaza metro istasyonun hemen üstünde yer alıyor. Alışveriş merkezi özellikle lokasyonu ve ulaşılabilirliği ile farklılaşıyor.[![akula_ocean_plaza-2](https://burakpehlivan.org/wp-content/uploads/2013/02/akula_ocean_plaza-2.jpg)](https://burakpehlivan.org/1246/ocean-plaza-ve-ukraynadaki-turk-perakendeciler/akula_ocean_plaza-2/)




Ocean Plaza, isminden de anlaşılabileceği gibi su, okyanus konseptiyle ön plana çıkıyor ve merkezde bulunan Doğu Avrupa’nın halka açık en büyük akvaryumunun içinde yüzen binlerce balıktan biri olan büyük köpek balığıyla yüksek miktarda ilgi ve ziyaretçi çekiyor. Başta  KFC olmak üzere dünyaca ünlü birçok marka Ocean Plaza’daki dükkanlarıyla Ukrayna pazarıyla ilk kez tanışırken, merkezin bana göre bizim açımızdan en önemli özelliği ise, Doğu Avrupa’da ve eski Sovyet coğrafyasında  gücünü artık net bir biçimde gösteren Türk perakende sektörünün, Ukrayna’da daha önce var olan firmalar ve pazara yeni girişler ile adeta buraya bir çıkarma yapmasıdır. Türk firmalarının ve Türkler’in yönettiği global markaların Ocean Plaza’daki mağaza sayısı  17’dir.




[![e58462716071bfbad95a8b4155d10a41](https://burakpehlivan.org/wp-content/uploads/2013/02/e58462716071bfbad95a8b4155d10a41.jpg)](https://burakpehlivan.org/1246/ocean-plaza-ve-ukraynadaki-turk-perakendeciler/e58462716071bfbad95a8b4155d10a41/)Ocean Plaza’nın  inşaatına Kievli Oligark, emlak yatırımcısı Vasili Himeniltskiy başlamış, daha sonradan projeye Azerbaycan Türk’ü ünlü işadamı Vagif Aliyev ortak olmuştu. Bugün alışveriş merkezinin bulunduğu yerde eskiden bir buz  fabrikası yer alıyordu. Bu buz fabrikasının yerine yapılacak alışveriş merkezi ve rezidans inşaatıyla ilgili benim de içinde bulunduğum ekip 2006 yılında bir proje geliştirmişti. Yatırımcıların farklı finansman arayışlarından dolayı o gün kabul görmeyen teklifimiz daha sonradan yalnızca alışveriş merkezi  olarak realize olmuş, projeye başlayan Vasiliy Himenilstkiy ise kriz sonrasında yatırımın yarısını Vagif Aliyev’e satmıştı. Ancak bu dev projeye yine bir Türk eli değdi. Alışveriş merkezinin dikkat çeken dış cephesinin yapım ve uygulaması Ukrayna’da ve Dünya’nın daha birçok coğrafyasında başarılı işlere imza atan Metal Yapı tarafından gerçekleştirildi.




[![New-Gap-store-Ocean-Plaza-Photo](https://burakpehlivan.org/wp-content/uploads/2013/02/New-Gap-store-Ocean-Plaza-Photo.jpg)](https://burakpehlivan.org/1246/ocean-plaza-ve-ukraynadaki-turk-perakendeciler/new-gap-store-ocean-plaza-photo/)Ocean Plaza ile Collezione, Gizia, LC Waikiki,  Sassofono, Süvari gibi Türk markaları Ukrayna pazarına ilk kez girerken, Balizza, BGN, Colin’s, Fellini, Loft, LTB gibi Türk markaları ise Ukrayna’daki mevcut mağazalarına bir yenisini eklediler. Türk yatırımcılar tarafından Ukrayna’da başarıyla yönetilen Amerikan GAP, İngiliz Marks & Spencer, Fransız Cacharel, bir başka Amerikan U.S.Polo, Alman çocuk giyim markası KANZ  ve Fransız Lacoste ise merkezde dükkan açan diğer markalar oldular. Bu firmaların kiraladıkları toplam alan 6.000  m2’yi geçiyor ve alışveriş merkezinin toplam 73.000 metre karelik kiralanabilir alanından marketi ve kioskları çıkardığımızda, Türkler tarafından yönetilen markalar, yıldız alışveriş kompleksinin toplam kiralanabilir mağaza alanının %10’dan fazlasını kaplıyorlar. Bu istatistik müthiş, etkileyici bir rakam.


[![202288m](https://burakpehlivan.org/wp-content/uploads/2013/02/202288m.jpg)](https://burakpehlivan.org/1246/ocean-plaza-ve-ukraynadaki-turk-perakendeciler/202288m/)Tekstil ve konfeksiyonda onlarca yıllık fasonculuk, imalatçılık deneyimini bugün kaliteli üretim, gelişmiş pazarlama teknikleri, dinamik yönetim anlayışı ve agresif büyüme stratejileri ile birleştiren Türk tekstil, konfeksiyon ve perakende sektörü bugün sahip olduğu markalar ile bölgede önemli bir oyuncu. Sektör yeni  pazarlara ulaşmaya çalışırken, özellikle bölgesel ve global markalar çıkarmaya çalışıyor. Ekonomi bakanlığının Turquality, marka, fuar , AR-GE gibi teşviklerini arkasında hisseden sektörün, vizyonist patronlar ve nitelikli işgücüyle beraber bu hedeflerine ulaşması en azından yakın coğrafyamızda hiç de tesadüf olmayacaktır.


5 ila 10 yıllık perspektifte eksik olduğu en önemli alan olan sermaye problemini çözecek bir sektörün önce bu coğrafyalarda daha sonra ise global anlamda en az 5-10 marka çıkarabileceğine inancım tam. Rusya, Orta Asya Türk Cumhuriyetleri, Ukrayna ve Beyaz  Rusya başta olmak üzere sektör, yakın coğrafyamızda önemli bir ivme içerisinde. Paris’in. 8. Arrondisement’ındaki Montaigne caddesinde de, Milano’nun Monte Napolitano’sunda da, New York’un  5. Caddesi’nde de bundan bir on yıl sonra bugün Kiev’in gözde ve prestijli alışveriş merkezi Ocean Plaza’da gördüğümüz manzaraların bir bölümünü görmek inşallah mümkün olacaktır.  Bu vizyona inananların, sıkı ve akılcı çalışmalarıyla ve elbette zamanla bu başarılacaktır.


**
Burak PEHLİVAN
[www.burakpehlivan.org](http://www.burakpehlivan.org ) 
[info@burakpehlivan.org](mailto:info@burakpehlivan.org)
[http://twitter.com/bpehlivan](http://twitter.com/bpehlivan)**