---
title: 'Burak Pehlivan, TUİD başkanlığına oybirliği ile seçildi'
date: Mon, 25 Apr 2016 21:38:01 +0000
draft: false
tags: ["Ali Aliyev", "Antaoliy Ribçuk", "Burak Pehlivan", "Cem Murat Aytaç", "Ferit Alibey", "Genel", "harun şirin", "Hasan Kamil Hayali", "Mesut Erk", "TUİD", "Türk işadamı dernekçiliği", "Türkonfed International", "Ukrayna Türk Toplumu", "Yönet Can Tezel"]
type: post
---

[![DSC_2733](https://burakpehlivan.org/wp-content/uploads/2016/04/DSC_2733.jpg)](https://burakpehlivan.org/wp-content/uploads/2016/04/DSC_2733.jpg)

Uluslararası Türk Ukrayna İşadamları Derneği(TUİD) yönetim kurulu başkanı Cem Murat Aytaç, Eczacıbaşı Holding’deki, son 12 yılı Ukrayna, Belarus ve Rusya’da geçen 22 yıllık çalışma yaşamını sonlandırırken, 2011 yılı temmuz ayından bu yana üç dönemdir sürdürdüğü TUİD yönetim kurulu başkanlığı görevinden de ayrıldı. Kiev’deki toplantıda, TUİD yönetim kuruluna son kez başkanlık yapan Aytaç, burada yönetim kurulu üyelerine hitaben yaptığı konuşmada, çok zor bir dönemde görevi devraldıklarını, ancak güçlü bir yönetim sergileyerek Ukrayna İş Dünyasını toparladıklarını ve TUİD ’i bu günlere taşıdıklarını belirterek, çalışma arkadaşlarına teşekkür etti. Cem Murat Aytaç, TUİD ’in Doğu Avrupa ‘nın en başarılı işadamı derneği seçildiğini, yalnız Ukrayna ve Türkiye’de değil üçüncü ülkelerde de çok saygın bir konuma sahip olduğunu, kendi dönemlerinde derneğin dünyada en başarılı birkaç Türk işadamı derneğinden biri haline geldiğini ifade ederken, “takım çalışması, hiçbir menfaat gözetmeden gönüllülük esasına göre hareket etmemiz, birlik ve beraberliğimizi korumak bizi bu noktaya taşımıştır” dedi. TUİD başkanı, “yönetimimiz zamanında derneği demokratik, kurumsal bir yapıya kavuşturarak kişilerin cebine bakan, sürekli başkanların mali katkısıyla ayakta duran bir yapıdan çıkardık, yaptığımız faaliyetlerle yurtdışındaki Türk işadamı dernekleri için örnek bir model oluşmasını sağladık” derken, emaneti emin ellere bıraktığını ve bu görevi fazlasıyla hak ettiğini düşündüğü başkanvekili Burak Pehlivan’ı TUİD başkanlığına aday gösterdiğini ifade ederek sözlerini tamamladı.

Yapılan seçimde, yönetim kurulu üyelerinin oybirliğiyle TUİD yönetim kurulu başkanlığı görevine seçilen Burak Pehlivan, başta Cem Murat Aytaç olmak üzere tüm yönetim kurulu üyelerine teşekkür ederken, bunun bir bayrak yarışı olduğunu ve aldıkları bayrağı hep beraber daha ileriye taşıyacaklarını belirtti. Pehlivan,” başkanımız Cem Murat Aytaç herkesin cesaret edemeyeceği bir dönemde sorumluluk almış, o dönemde kendi ve Eczacıbaşı gibi bir kurumun ismini ortaya koyarak bugünlere gelmemizde çok büyük pay sahibi olmuştur, kendisine TUİD camiası olarak müteşekkiriz” dedi.

![DSC_2874](https://burakpehlivan.org/wp-content/uploads/2016/04/DSC_2874.jpg)
TUİD yönetim kurulu üyeleri, toplantının ertesinde, Türkiye Cumhuriyeti Kiev Büyükelçisi Yönet Can Tezel’e bir nezaket ziyareti gerçekleştirirken, burada TUİD başkanı Burak Pehlivan, derneğin gelecek planlarına ilişkin Büyükelçi Tezel’e bilgi verdi. Pehlivan, bugün, yurtdışında faaliyet gösteren en başarılı birkaç Türk işadamı derneğinden biri olarak gösterilen Uluslararası Türk Ukrayna İşadamları Derneği’nin başarısında en büyük pay sahibinin Ukrayna Türk iş dünyasının, ülkede yaşanan devrim, düşük yoğunluklu savaş ve birkaç ekonomik krize rağmen derneğe maddi manevi sahip çıkmayı hiç bırakmamasının olduğunun altını çizerken; bölgesel, sektörel temsilin sağlanmasının, büyük küçük ayrımı yapmadan Ukrayna’daki faaliyet gösteren Türk şirketlerinin bir çatı altında bir araya gelmelerinin kendilerini güçlendirdiğini ifade etti. Pehlivan, “Ukrayna’da bir başka şansımız ise ülkedeki Türk Toplumu’nun eğitim ve kültürel düzeyinin yüksekliği oldu. Ukrayna'daki  uluslararası şirketlerin üst yönetiminde yer alan çok sayıda   Türk profesyonel de, ülkemize mal olmuş Türk şirketlerinin Ukrayna operasyonlarının başındaki isimler de derneğimizin farklı kurumlarında görev aldılar, TUİD ’de girişimci profesyonel dengesini kurarak, alışılagelmiş dernek başkanlığı ve dernek yönetiminden ziyade profesyonel, katılımcı ve çoğulcu bir anlayışı benimsedik, bunun da faydalarını gördük” dedi. TUİD başkanı, büyükelçilerin ve Ukrayna’da görev yapan Türkiye Cumhuriyeti devlet personelinin her zaman desteğini gördüklerini, ne zaman arzu etseler protokol kurallarının dahi dışına çıkarak büyükelçilerin sürekli desteğini aldıklarını belirterek, Türkiye Cumhuriyeti Kiev Büyükelçisi Yönet Can Tezel’e kendilerine bu desteğin ve çalışma ortamının sağlanmasından dolayı teşekkür etti.

Türkiye Cumhuriyeti Kiev Büyükelçisi Yönet Can Tezel ise, Burak Pehlivan’ın, Ukrayna’daki Türk iş dünyasının lokomotif ismi olduğunu, dinamikliği, çalışkanlığı ve donanımlarıyla bu görevi fazlasıyla hak ettiğini belirleterek, Pehlivan’ı, hem DEİK Dünya Türk İş Konseyinin Avrasya Komitesine rekor oyla seçilmesi hem de TUİD yönetim kurulu başkanlığı görevine gelmesi nedeniyle tebrik etti. Tezel, “TUİD olarak yaptığınız etkinliklerle kamu diplomasisine, Türkiye’nin yumuşak gücüne Ukrayna’da büyük katkıda bulunuyorsunuz, yeni başkanınızla beraber sizlere başarılar diliyorum” derken, TUİD ’in yeni açılan temsilcilikleri olan Zaporoje, Vinitsa ve Lviv şubelerinin resmi açılışlarını bizzat onurlandıracağını söyleyerek sözlerini tamamladı.

Daha sonra sırasıyla söz alan TUİD yönetim kurulu üyelerinden, Zaporoje temsilcisi Mesut Erk, TUİD’in kurucu üyesi olduğunu ayrıca, Ukrayna Dökümcüler Derneği’nin 16. kurucu üyesi olarak, dökümcüler derneği yönetiminde yer aldığını belirterek, uzun yıllar uzak kaldığı TUİD’e son yıllarda yapılan başarılı çalışmalar neticesinde geri döndüğünü ve Burak Pehlivan’ın başkanlığında daha büyük başarılara beraber imza atacaklarını ifade etti. TUİD Başkanvekili Oğuzhan Şen ise, başkanımızın çizdiği vizyon doğrultusunda, Ukrayna’daki Türk profesyonellerin derneğe daha çok katkı sağlaması için çalışmalar yürüteceğiz derken, daha sonra söz alan TUİD Odesa temsilcisi Batur Bayman, “yalnız Odesa’da bir ay içerisinde altı yeni üye kazandık, Türk işadamlarının, yatırımcılarının Ukrayna’ya ilgisi çok yoğun, TUİD olarak güney Ukrayna’da, Herson, Zaporoje ve Odesa şubelerimizle iş dünyamız için uygun altyapıyı oluşturuyoruz ”dedi.

TUİD Başkan yardımcısı Harun Şirin, üç dönemdir yönetimde yer aldığını, genç ve dinamik bir ekip olarak yıllardır birlikte çalıştıkları yeni başkanlarının çevresinde kenetlendiklerini belirterek, önlerindeki dönemde daha büyük başarılara imza atacaklarının altını çizdi. Derneğin bir diğer başkan yardımcısı ve aynı zamanda Ukrayna Azerbaycan İşadamları ve Sanayiciler Derneği Başkanı olan Ali Aliyev ise, Burak Pehlivan’ı, ilk kez beraber görev yapmaya başladıkları 2011 yılından beri kalben hep başkan olarak gördüğünü ve bir ekip olarak her zaman uyumlu bir biçimde çalıştıklarını ifade etti.

TUİD Vinitsa temsilcisi Anatoliy Ribçuk, Vinitsa’nın Ukrayna’nın ortasında önemli lojistik yollarını birleştirdiğini, mevcut Ukrayna yönetiminde cumhurbaşkanı, başbakan, başbakan yardımcısı ve iki bakanın şehirlerinden çıktığını belirterek, Vinitsa’nın öneminin ve ekonomik potansiyelinin önlerindeki süreçte artacağını söyledi. Ribçuk, Türkçe yaptığı konuşmasında “başkanımız ve yönetim kurulumuz ile mutabık kaldık, yeni dönemde zaten belli oranda gerçekleştirdiğimiz Ukrayna ve Türkiye arasındaki kültürel ve sanatsal faaliyetlerimizi TUİD olarak daha da güçlendireceğiz” dedi. TUİD Harkov temsilcisi Ferit Alibey ise, derneğin Harkov’daki faaliyetleri konusunda büyükelçi Tezel’e kısa bir sunum yaptı.

Son olarak söz olan Ukrayna Sanayi ve Ticaret Odası Türkiye temsilcisi Hasan Kamil Hayali, Türkiye’nin gönüllülük esasına göre kurulmuş en büyük işinsanları organizasyonu olan Türkonfed’in dışilişkilerden sorumlu başkan yardımcısı olması nedeniyle yurtdışındaki Türk işinsanları derneklerini yakından gözlemleme olanağı bulduğunu hatırlatarak başladığı konuşmasında, “açık yüreklilikle söyleyebilirim ki TUİD her açıdan örnek alınması gereken bir işinsanları derneğimiz, ve yurtdışındaki diğer derneklerimiz için örnek bir model oluşturuyor. TUİD, yurtdışındaki Türk işinsanları dernekleri arasında sosyal medyada en çok takip edilen, Ukrayna’daki diğer ülke işadamı dernekleriyle son derece iyi ilişkiler kuran ve Ukrayna’nın genelinde şubeleşme başarısı göstererek bu alanda da müstesna bir konuma sahip olan bir dernek. Dün katıldığım TUİD yönetim kurulu, yaşamımda en keyif aldığım toplantılardan biri oldu. Çoğulculuk ve dinamizm, Ukrayna’nın tüm bölgelerinden gelen yönetim kurulu üyelerinin, ülkenin tamamından getirdikleri havadisler ve temsil gücü beni çok etkiledi” dedi. Hayali, Ukrayna Türkiye ilişkilerinin çok geliştiğini, kendisinin son birkaç ay içerisinde dört kez Türkiye Cumhuriyeti Kiev Büyükelçisi Yönet Can Tezel tarafından kabul edildiğini, Türkonfed ve TUİD olarak Türkiye ve Ukrayna arasında ekonomi köprüsü olmaya  daha güçlü bir biçimde devam edeceklerini belirtirken; kendisinin de TUİD İstanbul temsilcisi olarak bir parçası olduğu TUİD camiasına ve başkan Burak Pehlivan’a yeni dönemde başarılar diledi.

TUİD başkanı Burak Pehlivan ve yönetim kurulu üyelerinin, Türkiye Cumhuriyeti Kiev Büyükelçisi Yönet Can Tezel’e yaptıkları nezaket ziyareti hatıra fotoğrafı çekilmesiyle sona erdi.

![DSC_2868](https://burakpehlivan.org/wp-content/uploads/2016/04/DSC_28681.jpg)

kaynak:  tuid.org.ua