---
title: 'Merzifon Ticaret ve Sanayi Odası’ndan, Ukrayna çıkarması'
date: Fri, 10 Aug 2018 17:01:38 +0000
draft: false
tags: ["Alp Kargı", "dursun dağdelen", "merzifon", "Murat Harputlu", "Ruhi Koçak", "TOBB", "TOBB Ukrayna Gezisi", "TOBB Ukrayna Ziyareti", "TUİD (Türk Ukrayna İşadamları Derneği)"]
type: post
---

![](https://burakpehlivan.org/wp-content/uploads/2018/08/Ekran-Resmi-2018-08-10-19.58.08.png)

Türkiye Odalar ve Borsalar Birliği(TOBB) Dış İlişkiler Komisyon Başkanı ve Merzifon Ticaret ve Sanayi Odası Başkanı olan Dursun Dağdelen’in başkanlığındaki, gıda, hububat, otomotiv, demir-çelik, tekstil, tarım makineleri ve enerji sektörlerinden işadamlarını içeren ticaret ve yatırım heyeti, Uluslararası Türk Ukrayna İşadamları Derneği’ne(TUİD) bir çalışma ziyareti gerçekleştirdi. Heyette, Merzifon Belediye Başkanı Alp Kargı da hazır bulundu.

Yaptığı hoş geldiniz konuşması sonrasında, heyete, dernek ve Ukrayna ekonomisiyle ilgili sunum yapan TUİD yönetim kurulu başkanı Burak Pehlivan, Türkiye’deki oda, borsa ve iş derneklerinden her yıl birçok heyeti, Ukrayna’da konuk ettiklerini, son yıllarda özellikle Türkiye’nin kuzeyinden, Karadeniz Bölgesi’nden çok sayıda ticaret ve yatırım heyetini ülkede görmekten büyük memnuniyet duyduklarını dile getirdi. Pehlivan, Karadeniz’in iki yakası arasında yer alan, komşu sayılabilecek şehirler arasındaki ticaretin olması gerekenin çok altında kaldığını, turizmin istenilen seviyelerin çok uzağında olduğunu ancak gelişen lojistik imkanları, yapılan yatırımlar, Ukrayna’nın Türkiye’deki, Türkiye’nin ise Ukrayna’daki farkındalığının artmasına, bu heyetlerin başarılı çalışmalarının da eklenmesiyle bölgedeki karşılıklı ticaretin ve yatırımların gelişmeye başladığını ifade etti. Pehlivan, sorular üzerine heyetteki işadamlarının sektörleriyle ilgili kısa bir bilgilendirme de yaptı. TUİD başkanı, TOBB’un bir önceki dış ilişkiler komisyon başkanı Ruhi Koçak zamanında çok iyi bir çalışma imkanı bulduklarını, aynı uyumun yeni dönemde Dursun Dağdelen’in başkanlığında da devam edeceğinden emin olduklarını belirtti.

![](https://burakpehlivan.org/wp-content/uploads/2018/08/Ekran-Resmi-2018-08-10-19.56.57.png)

Merzifon’a karşı kişisel sevgi ve sempatisi olduğunu söyleyen Burak Pehlivan zira, öğrencilik yıllarında İstanbul Teknik Üniversitesi’nin en büyük öğrenci kulübü olan İTÜ Endüstri Mühendisliği Kulübü’nün başkanlığını yaptığını, kendisinden sonra bayrağı devralan, başkan olan kişinin ise Merzifon’un bir evladı Murat Harputlu olduğunu, şehrin ne kadar değerli isimler yetiştirdiğini böylece 20 yıl önce yakından tanıma imkânı bulduğunu hatırlatarak sözlerini tamamladı.

Merzifon Ticaret ve Sanayi Odası Başkanı Dursun Dağdelen ise, Merzifon’un özellikle Organize Sanayi Bölgesi’ne(OSB) yapılan yatırımlarla bir üretim kentine dönüştüğünü, OSB’deki fabrikalarda 4.000’den fazla istihdam sağlandığını, yapılacak yeni yatırımlarla bu rakamın iki katına çıkarılmasının planlandığını söyledi. Dağdelen, şehre 100 km mesafede bulunan Samsun limanının, ihracatta lojistik açıdan avantaj sağladığını, bölge sanayicisinin her geçen gün ihracatı daha çok gündemine aldığını belirtti. Dursun Dağdelen, Türkiye ve Odalar Borsalar Birliği'nin(TOBB) son seçimlerinde Türkiye’nin en büyük sivil toplum kuruluşu, iş organizasyonu olan TOBB'un dış ilişkiler başkanlığına da seçildiğini hatırlatırken, TOBB olarak da Ukrayna’ya büyük önem verdiklerini, 7 yıl bu coğrafyada yaşadığını, bölgenin yabancısı olmadığını ancak Türkiye Ukrayna Serbest Ticaret Antlaşması’nın imzalanmasıyla daha da ivme kazanacak karşılıklı ticaret ve yatırımlar öncesinde bu geziyi düzenleyerek, Ukrayna’yı heyet olarak yerinde tanımak istediklerini ifade etti.

![](https://burakpehlivan.org/wp-content/uploads/2018/08/IMG_5659-18.jpg)

Son olarak söz alan Merzifon’un genç belediye başkanı Alp Kargı, 3.000 yıllık tarihe sahip Merzifon’un yalnız sanayi ve ticaretiyle değil, tarihi, kültürü, sanatı ve doğasıyla gezilip, görülmesi gereken güzide bir Anadolu şehri olduğunu belirtirken, turizmde de şehrin atılım içinde olduğunu, Ukraynalı misafirlerini, Anadolu’nun kuzeyinde de karşılamaya hazır olduklarını söyledi.

Hediye takdimlerinin akabinde, Merzifon Ticaret ve Sanayi Odası’nın, TUİD genel merkezine yaptığı ziyaret hatıra fotoğrafı çekilmesiyle sona erdi. Heyet, daha sonra Türkiye Cumhuriyeti Kiev Büyükelçisi Yönet Can Tezel tarafından da kabul edildi.

![](https://burakpehlivan.org/wp-content/uploads/2018/08/IMG_5643-12.jpg)      ![](https://burakpehlivan.org/wp-content/uploads/2018/08/IMG_5662-20.jpg) ![](https://burakpehlivan.org/wp-content/uploads/2018/08/IMG_5667-22.jpg) ![](https://burakpehlivan.org/wp-content/uploads/2018/08/IMG_5670-24.jpg)  ![](https://burakpehlivan.org/wp-content/uploads/2018/08/IMG_5687-31.jpg) ![](https://burakpehlivan.org/wp-content/uploads/2018/08/IMG_5694-36.jpg)  ![](https://burakpehlivan.org/wp-content/uploads/2018/08/IMG_5700-39.jpg) ![](https://burakpehlivan.org/wp-content/uploads/2018/08/IMG_5711-45.jpg)