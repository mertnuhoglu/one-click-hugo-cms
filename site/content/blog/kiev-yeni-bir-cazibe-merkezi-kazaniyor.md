---
title: 'Kiev Yeni Bir Cazibe Merkezi Kazanıyor'
date: Wed, 16 May 2012 09:01:38 +0000
draft: false
tags: ["alışveriş merkezi", "Ekonomi", "ekonomi", "Kiev", "Kiev", "Kültür ve Din", "Tsum", "Ukrayna", "Yaşam", "yatırım"]
type: post
---

![haber](http://www.arsiv.tuid.org.ua/images/haber/tsum.jpg)Rusça ile tanıştığım ilk kitap, iki Amerikalı yazar Peter ve Natalia Norman tarafından “ Руский Язык Быстро и Успешно ” adıyla yazılmış; ünlü şair ve Rus dili profesörü Ataol Behramoğlu’nun çevirisi ile Türkçe’ye kazandırılan “50 Derste Rusça’ydı”. Bu kitap, ülkemizde, Rusça’ya ilginin bu kadar yoğun olmadığı dönemlerde Rusça öğrenmeye dönük ender kaynaklardan biriydi ve o zamanlar 50 Derste Rusça’yı her kitabevinde bulmak da mümkün değildi. 60’lı yılların Moskovası’nın arka planında Rusya’da dönemin yabancı konuklarını ağırlamakla sorumlu ;İntourist firmasının müdürü ve sekreterinin iş ve günlük yaşamlarını konu olan kitapta, elli farklı dilbilgisi konusu, elli ayrı vaka ve dolayısıyla elli farklı dersle öğretilmeye çalışılıyordu. İşte TSUM adını ilk kez bu kitapta görmüştüm. Rusça Центральный Универсальный Магазин ‘in başharflerinin kısaltmasından oluşan bu sözcük, Sovyetler Birliği’nde vatandaşlar için çok şey ifade ediyordu. Kitaptaki anekdotlarda da geçtiği gibi özel bir hediye seçilirken ya da başka bir yerde bulunamayacak bir yiyecek, giyecek satın almak istendiğinde TSUM ziyaret ediliyordu. Günümüzde, sıradan bir dükkanda bile yüzlerce, binlerce kalem mal bulunabilirken Sovyet coğrafyasında Türkçe’ye merkezi evrensel dükkan ya da alışveriş merkezi diye çevirebileceğimiz bu yerlerden alışveriş yapmak vatandaşlar için büyük bir ayrıcalık, adeta bir bayramdı. Bugün şükür ki Rusça konusunda, Türkçe kaynak sıkıntısı eskiye göre azaldı ama yine de bu kitabı Rusça’yı yeni öğrenenlere tavsiye ederim.Ukrayna Sovyet Sosyalist Cumhuriyeti’nin başkenti Kiev’deki TSUM’a gelince. Kiev TSUM’u 2. Dünya Savaşı’nın hemen öncesinde Kreşatik Caddesi ile Bogdana Himenilstkiy Caddeleri’nin kesişiminde inşa edilmiş ve kısa sürede Kiev’in sembollerinden biri haline gelmiş bir alışveriş merkezi. Bina, Kiev Merkez Tren Garıyla birlikte 2. Dünya Savaşı’nda yıkılmayan 30’lu yılların Stalin futurist mimarisiyle inşa edilmiş Kiev’deki ender yapılarından biri. TSUM 1958-60 yılları arasında ve 1985 yılında iki adet restorasyon geçirmiş. Geçtiğimiz yıl Ukrayna’nın en zengin işadamı Rinat Ahmetov’un inşaat ve emlak geliştirme firması Esta Holding’in bünyesine katılan alışveriş merkezi 150 milyon $ yatırımla, dış cephesi aynı kalacak şekilde bir dönüşüme tabi tutulacak. Londra’daki Harrods mağazası konseptinde bir merkezin Kiev’e kazandırılması düşünülüyor. Ancak fiyatlar o kadar yüksek olmayacak ve daha geniş halk kitleleri hedeflenecek. Esta Holding halihazırda Kiev’de Opera Otel ve Leonardo Business Center’ın sahibi. Holding ayrıca Kiev’in sembollerinden Andrivskiy Yokuşu’nda yaptığı restorasyon çalışmaları ile gündeme gelmişti.Mevcutta 6 katlı olan binanın, üstüne bir kat eklenmesi ve bodruma doğru iki kat ilave ile toplamda 9 kata ulaşılması planlanıyor. Projede bir gecikme olmazsa 2014 yılında, Kiev dünyaca tanınma potansiyeli taşıyacak ve kente önemli sayıda yerli ve yabancı turist gelmesine yol açacak bir alışveriş merkezine kavuşacaktır. Ukrayna’nın başkenti yüzlerce tarihi kilisesi ve manastırı, bin yılı aşan tarihi, adet boğazı andıran Dinyeper nehri, kişi başına düşen 12 m2’lik yeşil alanı, geniş caddeleri, Sovyet mirasını hatırlatan görkemli devlet binalarına kontrast oluşturan tarihi şehir merkezi ve Padol bölgesiyle yeterince çekici olabilir, ne var ki günümüz metropollerine modern cazibe merkezleri de gerekiyor. Bu nedenle TSUM’un yeni haliyle hizmete açılması bu güzel kent için önemli bir kazanım olacaktır.

Kiev’de bu yıl, inşaatı devam eden 12 alışveriş merkezinden 3’ü daha hizmete girecek. Turist, bir kente geldiğinde yalnızca şehrin tarihi ve doğal güzellikleriyle bütünleşmeyi değil, o şehirde alışveriş yapmayı da istiyor. Kiev tüm güzelliklerine rağmen, alışveriş olanaklarının dar olduğu bir şehir. TSUM başta olmak üzere bu tarz modern alışveriş merkezleri, Pasaj, Gorodestskiy, Kreşatik gibi alışveriş caddeleri Kiev’in cazibesini ve dolayısıyla marka değerini artıracaktır. 2011 yılında 1,2 milyon yabancı turisti ağırlayan bu güzel şehrin potansiyeli yılda en az 5 milyon yabancı turisttir. Ağırlamak istediği turist sayısını artırmayı hedefleyen şehirler, oteller, modern ulaşım olanakları kadar, şık alışveriş caddelerine ve fonksiyonel alışveriş merkezlerine de ihtiyaç duyuyorlar.

**Burak PEHLİVAN**