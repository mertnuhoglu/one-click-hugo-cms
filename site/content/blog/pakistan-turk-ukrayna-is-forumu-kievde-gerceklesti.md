---
title: 'Pakistan Türk Ukrayna İş Forumu Kiev’de Gerçekleşti'
date: Wed, 07 Dec 2011 10:40:29 +0000
draft: false
tags: ["Kiev Post", "Mehmet Samsar", "Pakistan", "TUİD (Türk Ukrayna İşadamları Derneği)", "Ukrayna Türkiye Ticaret"]
type: post
---

**![haber](http://www.arsiv.tuid.org.ua/images/haber/pakistanforum.jpg)**

Kiev, 7 Aralık’da tarihi günlerinden birine tanıklık etti. Ukrayna ülke tarihinde belki de ilk kez, Ukrayna’ya gelen yabancı bir ülke işadamı heyeti, ülke işadamlarıyla görüşmeden üçüncü bir ülkenin işadamlarıyla iş forumu gerçekleştirdi. Her ne kadar Türkiye ve Pakistan arasında kökleri çok derinlere dayanan tarihi bir dostluk bulunsa da iki ülkenin Ukrayna’daki iş dünyası ve diplomatik temsilcilerinin arasındaki yakınlık bu ilkin ortaya çıkmasında büyük pay sahibi oldu.

 

Türk Ukrayna İşadamları Derneği’nin desteğinde, Pakistan Büyükelçisi Salim Mela’nın himayelerinde ve Türkiye Cumhuriyeti Kiev Büyükelçisi Mehmet Samsar’ın onurlandırmasıyla gerçekleşen etkinliğe Türk, Pakistanlı ve Ukraynalı 100’den fazla işadamı katılım gösterdi. Kiev President Otel’de düzenlenen etkinliğin moderatörlüğünü ise aynı zamanda TUİD Denetleme Kurulu Üyesi olan Mustafa Tanyeri yaptı.

 

Forumun açılış konuşmasını yapan Pakistan Büyükelçisi Salim Mela, “ Bugün önemli bir gün, Pakistan’dan gelen 30’dan fazla işadamıyla, TUİD’in desteğiyle, Türk ve Ukraynalı işadamlarını buluşturuyoruz. Organizasyonun etkin bir biçimde gerçekleşmesini sağlayan TUİD’e ve Türkie Cumhuriyeti Kiev Büyükelçisi Mehmet Samsar’a müteşekkiriz” dedi. Büyükelçi Mela’dan sonra söz alan TUİD Yönetim Kurulu Başkanı Cem Murat Aytaç, Türk Ukrayna İşadamları Derneği’nin, Ukrayna’da işadamı derneği olmayan Pakistanlı işadamlarının da derneği olduğunu işaret ederek konuşmasına başladı. Başkan Aytaç, burada, Kiev’de Pakistan’dan bu denli seçkin bir işadamı topluluğunu ağırlamaktan gurur duyduklarını belirterek, “ülkede 700’den fazla şirkete sahip Türkler ve onların çatı kuruluşu TUİD, Pakistanlı işadamlarıyla her türlü ticari işbirliğine sıcak bakmaktadır ve Ukayna’da kendilerine her türlü desteği vermeye hazırdır” dedi.

 

Kiev’de henüz birkaç gün önce göreve başlayan, buna karşılık dinamikliği ve sıcaklığıyla Ukrayna Türk İş Dünyası’nın, bu kısa sürede beğenisini kazanan Büyükelçi Mehmet Samsar ise bir bölümünü Türkçe, bir bölümünü Rusça, bir bölümünü ise İngilizce gerçekleştirdiği konuşmasında bölgesinde yükselen bir yıldız olan Türkiye’nin Ukrayna ile iyi ilişkilere büyük önem verdiğini, Türkiye’nin Karadeniz’in bir barış ve refah gölü haline geleceğinden şüphesi olmadığını belirtti. Büyükelçi Samsar, “Ukrayna ve Türkiye arasındaki ticaret hacmi bu yıl 6 milyar $’ı bulacak ve son yıllarda olduğu gibi bu yıl da, Türkiye Ukrayna’nın Rusya’dan sonra en büyük ticaret partneri olacak dedi.” Bölgede önemli bir güce sahip ve Ukrayna’da ciddi bir ticaret hacmi olan Türkiye’nin bu ülkedeki büyükelçisi olarak, dost ve kardeş Pakistan’dan bu denli kalabalık bir işadamı heyetini Kiev’de görmekten mutlu olduklarını ve Türkiye’nin iktisadi deneyimlerinden Pakistan’ın istifade etmesi için her türlü katkıyı yapmaya hazır olduklarını belirten Samsar, sık sık alkışlarla kesilen konuşmasını, bu etkinliğin hem Türk, hem Pakistanlı hem de Ukraynalı katılımcılara hayırlı olmasını dileyerek sonlandırdı.

 

Son olarak söz alan Pakistan devlet bakanı ve yatırım ajansı başkanı Tarık İkbal ise konuşmasına “Türkiye ve Pakistan arasında coğrafi olarak İran olmasaydı bu iki ülke bir ülke olurdu” diyerek başladı. Tarık İkbal, Türkiye’nin son yıllarda ortaya koyduğu ekonomik ve siyasi başarının kendileri tarafından dikkat ve sevinçle takip edildiğini belirterek, “Türkiye bizim örnek aldığımız ama her şeyden önce dostumuz, kardeşimiz olan bir ülke”dedi. İkbal, Ukrayna’daki Türk Toplumu’nun ve İş Dünyası’nın gücünün bu salonun sınırlarına taştığını bildiklerini, buradaki Türk şirketlerinin gücüne vakıf olduklarını belirterek, “biz Türk işadamlarıyla burada Ukrayna’da ve üçüncü ülkelerde her zaman beraber hareket etmek isteriz” dedi. Tarık İkbal, TUİD’in başkanı Cem Murat Aytaç’ın şahsında Türk Ukrayna İşadamları Derneği’ne ve bu organizasyonu onurlandıran Türkiye Cumhuriyeti Kiev Büyükelçisi Mehmet Samsar’a şükranlarını ifade ederek sözlerini tamamladı.

 

Açılış konuşmalarından sonra Türk, Ukraynalı ve Pakistanlı işadamları arasında ikili iş görüşmeleri gerçekleştirildi. Pakistan’ın en büyük demir-çelik ithatçılarından, ev tekstili sanayicilerine, önde gelen meyve, gıda ihracatçılarından, enerji ve bitkisel ilaç üreticilerine 30’dan fazla Pakistanlı firmanın başkan ve ceo’ların yer aldığı Pakistan ticaret heyetinin üyeleri ile Türk ve Ukrayna İşadamları daha sonra Ukrayna’nın en zengin yabancısı olmasının yanı sıra ülkede İngilizce yayın yapan gazeteler arasında en yüksek tiraja sahip Kyiv Post’un da sahibi olan Muhammet Zahur’un Marmaris Restoran’da heyet onuruna verdiği yemeğe katıldılar. Yemekte soru yönelttiğimiz, organizasyonda büyük emeği olan ve Pakistan Büyükelçisi’nin “O olmasa bu organizsyon böyle başarılı gerçekleşemezdi.” diye taltif ettiği Türk işadamı Mustafa Tanyeri, “Haftalar süren yorgunluğu Pakistanlı işadamlarının memnuniyetini gördükten sonra unuttum, burada bugün çok önemli bir şey gerçekleşti Pakistan ve Türkiye arasındaki dostluk bir kez daha perçinlendi.” dedi. Yemek sonrası görüşlerine başvurduğumuz TUİD Yönetim Kurulu Başkan Vekili Burak Pehlivan ise, “Heyet başkanı Tarık İkbal, 15 yıl Türkiye’de, İstanbul’da görev yapmış bir diplomat ve devlet adamı. Bugün bakanlık görevinin yanı sıra Pakistan Kalkınma Ajansı’nın da başı, kendisinin akıcı Türkçesi ve Türkiye sevgisine tanık olduk, Kiev’e geldikleri THY’den Pakistan’ın milli havayoları diye söz edecek kadar bize yakın, böyle bir topluluğu TUİD olarak ağırlamaktan onur duyduk. Burada bugün yaşananlar bana göre Ukrayna’da bir ilktir. Pakistan ve Ukraynalı İşadamları arasında bir üçüncü ülkenin işadamları derneğinin desteğinde ticari yakınlaşma sağlanmıştır.” dedi.

 

Yemeğe katılan Beko’nun Ukrayna distibütörü işadamı Naci Kanar: “Böyle etkinlikler her şeyden önce önemli bir networking imkanı sağlıyor ama daha da önemlisi Ukrayna’daki Türk lobisine güç veriyor.” dedi. Mikrofon uzattığımız işadamı Necdet Çakan ise, “zaten Pakistan’dan ithalatımız vardı ancak bu etkinlik sayesinde yeni bazı tedarikçilere ulaşma imkanımız oldu” diyerek görüşlerini ifade etti. Adopen Ukrayna Genel Müdürü ve aynı zamanda TUİD Yönetim Kurulu Üyesi olan Ali Kunt, organizasyon hakkındaki düşüncelerini “burada önemli ticari görüşmeler yaptık, Pakistan bölgede yatırım radarımızda olan bir ülke, ileriye dönük önemli görüşmeler gerçekleştirdik” diyerek dile getirdi.

 

Pakistan heyetinin Ukrayna gezisi 10 Aralık’ta sona erecek. İlk kez Pakistan’dan bir işadamı heyeti Ukrayna’ya resmi ziyarette bulunuyor.

**![haber](http://www.arsiv.tuid.org.ua/images/haber/pakistanforum22.jpg)** 

**![haber](http://www.arsiv.tuid.org.ua/images/haber/pakistanforum23.jpg)** 

**![haber](http://www.arsiv.tuid.org.ua/images/haber/pakistanforum24.jpg)** 

 

**![haber](http://www.arsiv.tuid.org.ua/images/haber/pakistanforum26.jpg)** 

