---
title: 'Kiev’deki ABD Büyükelçiliği ve Georgetown Üniversitesi Mezunlar Derneği'
date: Fri, 09 Mar 2012 10:23:18 +0000
draft: false
tags: ["Amerika", "Büyükelçilik", "Georgetown", "Georgetown Mezunlar Derneği", "Kiev", "Kyiv Post", "Ukrayna Dış İlişkileri", "Uluslarası İlişkiler", "Yaşam"]
type: post
---












**Kiev’deki ABD Büyükelçiliği ve Georgetown Üniversitesi Mezunlar Derneği**

![haber](https://burakpehlivan.org/tuid_images/geo.jpg)Geortgetown Üniversitesi, Türkiye’de Mülkiye ile benzerlik kurabileceğimiz bir kurum. ABD’nin başkenti Washington D.C.’de yer alan, 1789 yılında kurulan üniversitenin, özellikle uluslararası ilişkiler ve siyaset bölümleri çok güçlü. Georgetown’un ABD dışında İtalya, Katar ve Türkiye’de yardımcı enstitüleri var. Okul, Amerika Dışişlerleri Bakanlığı’na adeta diplomat yetiştiren bir fabrika. Nitekim ABD’nin Kiev Büyükelçisi John Teft ve eşi, büyükelçilikte çalışan birçok diplomat Georgetown Üniversitesinden lisans ve/veya yüksek lisans derecelerine sahip.Bu prestijli üniversitenin, Ukrayna’daki mezunları “Georgetown Üniversitesi Mezunları Klubü” adıyla dernekleşmiş. Ukraynalı ve Ukrayna’da yaşayan expatlardan, diplomatlardan oluşan 40 dolayında üyeleri var. Kulubün başkanı ise kıymetli bir dost, Tamerlan Vahabov. George Town Üniversitesi’nden yüksek lisansı olan Azerbaycan Türkü Vahabov hem başarılı bir işadamı, hem de makaleleri Washington Post’dan, Ukrayna’nın en popüler İngilizce yayın yapan gazetesi Kyiv Post’a, Weeklyua’dan, Kyiv Weekly’ye kadar birçok önemli dergi ve gazetede yayımlanmış bir isim. Hali hazırda ülkenin en prejtijli medya gruplarından Evolution Media’da yöneticilik ve yayın grubunun önemli etkinliklerinde moderatörlük yapıyor.

Bu renkli isimle yollarımız Kiev’de kesişti. Tamerlan, yazılarımı takip eden bir okuyucum olarak benimle temasa geçti ve arkadaşlığımız başladı. Dünya meselerindeki bilgisini, ekonomiye hakimiyetini, bölge siyaseti ve enerji politikaları hakkındaki bilgi dağarcığını çok takdir ettiğim Tamerlan hiçbir özel eğitim almamasına rağmen Türkiye Türkçesi’ni aksansız konuşuyor. Rusça, İngilizce ve İspanyolca bilgisi ise anadil seviyesinde. Başkanlığını yaptığı Ukrayna George Town Üniversitesi mezunlar derneği birkaç ayda bir toplanıyor ve konusunda uzman bir kişi ile söyleşi yapıyor. Bu haftaki etkinlik ABD Kiev Büyükelçisi John Teft’in konuk edildiği daha doğrusu Büyükelçinin konuklarını, Kiev’de inşaası geçtiğimiz ay tamamlanan yeni büyükelçilikte ağırladığı bir söyleşi oldu. Büyükelçilikte, Ukrayna’nın bir önceki cumhurbaşkanı Viktor Yuşenko’nun eşi Katerina Yuşenko ve Citibank Ukrayna Genel Müdürü Steven Fisher gibi isimlerin de aralarında bulunduğu yaklaşık 20 kişi hazır bulundu. Etkinliğin bu üniversite mezunu ya da geçmişte öğrencisi olmayan tek katılımcısıydım.

Yeni ABD Büyükelçiliği Amerika’nın görkemini yansıtan muazzam bir kompleks. Büyükelçiliğin yanı sıra ABD’nin 26 farklı kurum ve kuruluşunun Kiev birimlerine ev sahipliği yapıyor. 800’den fazla Amerikalı ve Ukraynalı personelin çalıştığı kompleks adeta bir kaleyi andırıyor. Ağırlandığımız salondaki sadelik ama bir o kadar da işlevsellik dikkat çekiyordu. Birkaç gün önce bu salonun açılışında Jamala birkaç şarkı seslendirmiş, salonun duvar dekorasyonlarında ise Kırım Tatarları’nın elişi kilim ve dokumaları kullanılmış. Konuştuğum Amerikalı diplomatların Türk olduğumu öğrendiklerinde ülkemize yağdırdıkları övgülerin samimiyetine inanıyorum. Büyüyen sanayisi, istikrarlı ekonomisi, girişimcilik ruhu gelişmiş işadamları ve eğitimli nüfusuyla Türkiye’nin bölgenin yıldız ülkesi olduğu konusunda hepsi hem fikirdi. Birkaçının yılbaşı tatilini aileleriyle İstanbul’da geçirdiklerini, diğerlerinin ise yaz tatilinde Türkiye’ye gitmeyi planladıklarını da buraya not düşeyim. THY ilişkin övgülerini ise bayrak taşıyıcı havayolumuz fazlasıyla hak ediyor.

Gelelim etkinliğin içeriğine. Tamerlan’ın çok başarılı bir moderatörlük sergilediği etkinlikte Büyükelçi Teft Ukrayna ekonomisine ilişkin perspektiflerini paylaştı. Konuşulanların içeriği elbette off the record ancak Büyükelçi Teft’in, kendisi de bir Georgetown mezunu olan, hitabet ustası Bill Clinton’un 2000 yılında ABD başkanı olarak Ukrayna’ya yaptığı ziyarette yaptığı konuşmasından alıntıladığı “Ukrayna’nın bu büyük ekonomik potansiyelini ancak ve ancak Ukraynalılar realize edecektir” sözünü de burada ifade edeyim. Bu ülkenin yetenekli ve eğitimli insanları, siyasetçileri, işadamları her türlü krize rağmen eninde sonunda bu ülkeyi hak ettiği ekonomik gönenç düzeyine taşıyacaklardır.

Burak PEHLİVAN