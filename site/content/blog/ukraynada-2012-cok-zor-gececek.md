---
title: 'Ukrayna’da 2012 Çok Zor Geçecek'
date: Fri, 10 Feb 2012 13:38:09 +0000
draft: false
tags: ["Ekonomi", "İbrahim Serdarov", "İş Dünyası", "TUİD (Türk Ukrayna İşadamları Derneği)", "Ukrayna 2012", "Ukrayna Dış İlişkileri", "Ukrayna Türk toplumu"]
type: post
---





















**![haber](https://burakpehlivan.org/tuid_images/serdarov.jpg)****Ukrayna’da 2012 Çok Zor Geçecek**
Dünya’nın en büyük danışmanlık ve denetim firmalarının başında gelen, Deloitte & Touche’ın Ukrayna, Beyaz Rusya ve Gürcistan’dan sorumlu Kurumsal Finans Direktör Vekili İbrahim Serdarov Türk Ukrayna İşadamları Derneği’nde(TUİD) Ukrayna’nın bugünkü durumu ve ülkedeki 2012 yılı beklentilerine ilişkin bir sunum gerçekleştirdi. TUİD Yönetim Kurulu Başkan Vekili Burak Pehlivan'ın moderatörlüğündeki etkinliğe TUİD üyelerinin ve Ukrayna Türk İş Dünyası’nın ilgisi büyüktü.

TUİD Yönetim Kurulu Başkan Vekili Burak Pehlivan sunumun açılışında, TUİD olarak üyelerinin, ülkedeki Türk işadamlarının ve ülkeye gelebilecek potansiyel Türk sermayesinin ülkedeki gidişat konusunda doğru bir biçimde bilgilendirilmesine katkıda bulunma sorumluluğunda olduklarını ifade ederek “bugün gerçekleşecek sunumun ardından Ukrayna’daki en büyük Türk bankası olan Credit Europe’un Genel Müdürü Yusuf Dağtekin, T.C Kiev Büyükelçiliği Ticaret Başmüşaviri Mehmet Ali Erkan ve Sovyetler Birliği’nin efsanevi Dışişleri Bakanı, Gürcistan eski devlet başkanı Georgia Şevardnadze’nin aynı isme sahip yeğeni, Ukraynalı siyasetçi ve ekonomist Georgia Şevardnadze’nin katılacakları üç ayrı sunumla Ukrayna hakkında 4 farklı bakış açısının üyelere yansıtılmasını sağlayarak bu misyonu yerine getirmeye çalışacağız” dedi. Pehlivan, daha sonra sözü İbrahim Serdarov’a bıraktı.

İbrahim Serdarov her ne kadar Ukrayna’nın makroekonomik göstergeleri iyi gözüküyorsa da, Ukrayna’nın ülke riskinin ülkenin potansiyelini yansıtamamasının en önemli nedeni olduğuna işaret ederek konuşmasına başladı. Uluslararası standartlardan uzak muhasebe tekniklerinin, şeffaf olmayan şirket bilançolarının, vergiden kaçmak adına yapılan şirket yapılanmalarının ülkedeki firmalara yabancı sermaye ilgisini çok aşağıya çektiğini ifade eden Serdarov, “ülkede gözüken en büyük yabancı sermaye gönderici ülke Güney Kıbrıs Rum Kesimi, bu ülkeden gelen paranın aslında Ukraynalı işadamlarının kendi paraları olduğu açıktır” dedi. Serdarov, AB ve ABD’den ülkede daha önce yatırım yapmış bazı bankalarının sermaye eksikliklerinin kapatılması ve Londra, Varşova gibi borsalarda gerçekleşen birkaç halka arz dışında 2010, 2011 yıllarında ciddi bir doğrudan yabancı sermaye yatırımı gelmediğine işaret etti. Deloitte Kurumsal Finans Başkan Vekili, “bu rakamlar ve ekonomik gerçeklerin ötesinde Rusya’dan gelen yabancı sermaye ülkenin cari açığını kapatmak ve döviz ihtiyaçlarını karşılamaktan uzak rakamlardır, IMF ile de anlaşamayan ülkeyi zor günler bekliyor” dedi.

Uzmanlık alanları arasında enerji, finans, bankacılık ve telekomünikasyon sektörleri olan Serdarov, Ukrayna için olumsuz bir tablo çizmek istemediğini ancak mevcut koşullarda ülkeye kurumsal bir yatırımcının kısa vadede gelmesinin beklenmemesinin gerektiğini belirtti. Dünya'nın en büyük ayçiçek yağı üreticilerinden Allseeds Group'un satın alma ve birleştirme görüşmelerindeki finansal ekibin başında olan Serdarov, şeffaflığın artmasının, vergi idaresi başta olmak üzere bürokraside yapılacak reformların, hukukun üstünlüğü ve mülkiyet hakkında yaşanacak iyileştirmelerin ve demokratik ilerlemelerinn yabancı sermayenin ülkeye girişinde anahtar olacağını ifade ederek sunumunu tamamladı.


Büyük ilgi gören etkinlik, Deloitte Ukrayna, Beyaz Rusya ve Gürcistan’dan sorumlu Kurumsal Finans Direktör Vekili İbrahim Serdarov’a teşekkür plaketinin TUİD Yönetim Kurulu Başkan Vekili Burak Pehlivan tarafından verilmesiyle sonlandı.







![haber](https://burakpehlivan.org/tuid_images/serdarov11a.jpg)


![haber](https://burakpehlivan.org/tuid_images/serdarov5.jpg)

![haber](https://burakpehlivan.org/tuid_images/serdarov7.jpg)

![haber](https://burakpehlivan.org/tuid_images/serdarov10.jpg)

![haber](https://burakpehlivan.org/tuid_images/serdarov11.jpg)

![haber](https://burakpehlivan.org/tuid_images/serdarov11a.jpg)

![haber](https://burakpehlivan.org/tuid_images/serdarov12.jpg)


