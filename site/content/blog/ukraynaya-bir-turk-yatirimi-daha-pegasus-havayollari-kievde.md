---
title: 'Ukrayna’ya bir Türk yatırımı daha: Pegasus Havayolları Kiev’de'
date: Sat, 10 Dec 2016 20:56:14 +0000
draft: false
tags: ["Ekonomi", "Genel", "İlker Güryol", "Julyan Havalimanı", "Julyani Havalimanı", "Kiev", "Pegasus Kiev", "Pegasus Ukrayna", "Reha Özdemir", "Turizm", "Ukrayna", "Ukrayna Beşiktaşlılar Derneği", "Ukrayna Dış İlişkileri", "Yönet Can Tezel"]
type: post
---

![bpanafoto10aralik](https://burakpehlivan.org/wp-content/uploads/2016/12/bpanafoto10aralik.jpg)




Türkiye’nin lider düşük maliyetli havayolu şirketi Pegasus, Kiev’e ilk uçuşunu bu hafta gerçekleştirdi. Şirket, bundan böyle haftada 4 kez gerçekleştireceği uçuşlarla Ankara’yı, Ukrayna’nın başkenti Kiev’e bağlayacak. Ukrayna’nın ikinci büyük şehri Harkov, sanayi şehri Zaporoje ve Lviv’e ise  İstanbul Sabiha Gökçen Havalimanı’ndan yaptığı seferlere devam edecek. Bazen arkadaşlar takılırlar, yazılarında Türk Havayolları’na ayrıcalık yapıyorsun diye. Kuşkusuz isminde Türk ismi taşıyan bayrak taşıyıcı havayolu şirketimiz, bugün Ukrayna’daki en büyük yabancı havayolu şirketi olarak ülkemizin Ukrayna’daki imajına olumlu katkı yaparak bizleri gururlandırıyor ve üst üste açtığı hatlar ve elde ettiği başarılarıyla gündeme gelmeyi fazlasıyla hak ediyor, ancak diğer Türk havayolu şirketlerimiz Pegasus ve OnurAir ile bir Ukrayna firması olmasına rağmen %100 Türk sermayeli Atlasglobal de benim için aynı önem ve ayrıcalığa sahip. Bu üç havayolu şirketi yaptıkları uçuşlarla hem daha fazla kişinin iki ülke arasında uçmasını sağlıyorlarlar hem de oluşturdukları rekabetle tüketiciye farklı avantajlar sunuyorlar.




**Pegasus'un bu yatırımı oluşturacağı çarpan etkisiyle Türkiye Ukrayna ilişkilerine önemli bir katkı sunacak**




Ulaştırma ekonomisi, yeterince gündeme gelmemekle birlikte ekonominin en önemli alanlarından biri. Bir yere ulaşım imkanları ne kadar artırılabilirse, ekonomik aktiviteleri de, turizmi de, kültürel ve beşeri ilişkileri de o kadar geliştirmek mümkün oluyor. Dolayısıyla Pegasus’un bu yatırımı oluşturduğu çarpan etkisiyle herhangi bir Türk yatırımına göre Ukrayna Türkiye ekonomik ve siyasi ilişkilerine çok daha fazla katkıda bulunacak. Kiev’in ikinci havalimanı olan Julyani’ye gerçekleşen ilk sefer sonrasında gerçekleşen karşılama töreni ve basın toplantısında Türkiye Cumhuriyeti Kiev Büyükelçimiz Yönet Can Tezel, Ukrayna Ulaştırma Bakanlığı müsteşarı Dr. Viktor Dovhan, Julyani Havalimanı Genel Müdürü Oleksey Iakovets ve Pegasus Havayolları Başkan yardımcısı Kaptan Pilot Reha Özdemir ile birlikte ben de bir konuşma yapma olanağı buldum. Orijinalini Rusça yaptığım konuşmanın Türkçe bir özetine burada yer veriyorum.




**Sayın Büyükelçim, saygıdeğer bakan yardımcısı, havalimanı idaresi ve Pegasus Havayolları’nın değerli yöneticileri, sayın basın mensupları, bayanlar ve baylar,**




Bugün burada birçok ilke tanıkılık etmek için bir araya geldik. Bugün, ilk kez bir Türk Havayolu şirketi iki ülkenin başkentlerini birbirine bağlarken, yine ilk kez  düşük maliyetli bir havayolu şirketi Türkiye’den Kiev’e sefer düzenliyor. Kiev’in ikinci havalimanı Julyani ise bir Türk şirketinin düzenli uçuşlarına ilk kez ev sahipliği yapıyor. Bu ilklere bir ilkin daha katılmasını bir Beşiktaşlı olarak bu akşam oynananacak maç için diliyorum. İnşallah Beşiktaş, Dinamo Kiev’i ilk kez Kiev’de mağlup etme başarısını göstererek, şampiyonlar liginde yine ilk kez bir üst tura çıkacak.




**Türkiye ve Ukrayna arasındaki haftalık uçuş sayısını kısıtlamaları kaldırarak en az iki katına çıkarmak artık bir tercih değil, zorunluluktur**




Türkiye ile Ukrayna’nın farklı şehirleri arasında haftalık 100’e yakın sefer Türk ve Ukraynalı havayolu şirketleri tarafından gerçekleştiriliyor. Bu ise Türk ve Ukraynalı işadamlarına karşılıklı iş yapma kolaylığı sağlarken, ikili ticarete, turizme de önemli katkı sağlıyor. Sayın büyükelçimizin de işaret ettiği gibi, dünyanın hemen hemen her ülkesinden bu yıl Türkiye’ye gelen turist sayılarında düşüş yaşanırken, ülkemizi ziyaret eden Ukraynalı turistlerin sayısında %54 gibi çok yüksek oranda artış sağlandı. Kuşkusuz bu artışta Türkiye ve Ukrayna arasında havayolu taşımacılığındaki sefer sayılarının artmasının ve çeşitlenmesinin büyük etkisi var. Geçenlerde İtalyan Ukrayna İşadamları Derneği başkanıyla görüşürken, kendisine Ukrayna’da işlerin İtalyan işadamları açısından nasıl olduğunu sorduğumda, "azalan seferler sonucunda Ukrayna’ya gelmemiz bile zorlaştı, bu ortamda nasıl iş yapabiliriz" diye haklı bir serzenişte bulunmuştu. İşte Türk işadamlarının Ukrayna’da daha rekabetçi kılan önemli bir unsur, dost ve komşu ülke Ukrayna’nın birçok farklı şehrine kolay ulaşmamız. Ancak bu yeterli mi ? Elbette değil. Gerçek potansiyele mevcut sefer sayısının en az iki katına çıkartılmasıyla ulaşabilmemiz ancak mümkün olacaktır. Seferlerin artırılması artık bir tercih değil, zorunluluk haline gelmiştir. Zaten cumhurbaşkanlarımızın koyduğu bugünkü 5 milyar dolarlık yıllık ikili dış ticaret hedefinin, kısa bir sürede 15 milyar dolara çıkarılması hedefine başka türlü ulaşmamız mümkün değil. Bunun için sayın bakan yardımcısı sizden iki ülkenin havayolları için çok daha fazla frekans artışı talep ediyoruz. Bu talep, hem Türk hem de Ukrayna iş dünyalarının ortak talebidir.




Ukrayna son 2-3 yıl zarfından ekonomik ve siyasi olarak zor günler geçirdi, geçiriyor. Son iki yılda ekonomi %15’in üstünde küçüldü. Doğrudan yabancı sermaye yatırımlarında büyük düşük var. İşte böyle bir ortamda Türk firmaları Ukrayna’ya güvenmeye ve yatırım yapmaya devam ediyor. Bugün ise bunun en iyi örneklerinden birini Pegasus gösterdi. Ben, Ukrayna’nın böyle zor bir zamanında, Ukrayna’nın parlak geleceğine inandıkları ve bu ülkeye yatırım yaptıkları için Pegasus Havayolları’nın hissedarlarına ve yöneticilerine sizlerin huzurunuzda teşekkür ederek sözlerimi tamamlıyorum. Hayırlı olsun.




Konuşmam kısaca böyleydi. Konuşmamda Pegasus ile ilgili ilkler elbette gerçekleşti ama Beşiktaş-Dinamo Kiev maçı öncesi, kendisi ve sonrasıyla tatsızdı. Bu alanda ilkleri ne yazık ki gerçekleştiremedik. Ukrayna’da yakışmayan, hiçbir şekilde  tasvip edilmeyecek olaylar yaşandı. Salı gecesinden daha kötüsü ancak hakem kararlarıyla adil olmayan bir biçimde kazanmak olurdu. Biz, Avrupa'da haksızca kazanan, eleyen değil, hakkıyla kazanan, başaran olacağız, çünkü biz Türk'üz, çünkü biz Beşiktaş'ız, biz Fenerbahçe'yiz, biz Galatasaray'ız, Trabzon'uz, Bursa'yız... Ülke olarak daha yapacağımız çok iş var. Daha çok çalışıp, üreteceğiz, daha güçlü olup, daha fazla lobi yapacağız ki her alanda kurumlarımız, şirketlerimiz ve şahıslarımız için adil rekabeti, eşitliği sağlayabilelim. 




**Burak PEHLİVAN**


![avr_4156](https://burakpehlivan.org/wp-content/uploads/2016/12/AVR_4156-1.jpg) ![avr_4262](https://burakpehlivan.org/wp-content/uploads/2016/12/AVR_4262-1.jpg) ![avr_4339](https://burakpehlivan.org/wp-content/uploads/2016/12/AVR_4339.jpg) ![avr_4359](https://burakpehlivan.org/wp-content/uploads/2016/12/AVR_4359.jpg) ![avr_4369](https://burakpehlivan.org/wp-content/uploads/2016/12/AVR_4369.jpg) ![avr_4540](https://burakpehlivan.org/wp-content/uploads/2016/12/AVR_4540.jpg) ![avr_4551](https://burakpehlivan.org/wp-content/uploads/2016/12/AVR_4551.jpg) ![avr_4560](https://burakpehlivan.org/wp-content/uploads/2016/12/AVR_4560.jpg) ![avr_4575](https://burakpehlivan.org/wp-content/uploads/2016/12/AVR_4575.jpg) ![avr_4581](https://burakpehlivan.org/wp-content/uploads/2016/12/AVR_4581.jpg) ![avr_4606](https://burakpehlivan.org/wp-content/uploads/2016/12/AVR_4606.jpg) ![img_7405](https://burakpehlivan.org/wp-content/uploads/2016/12/IMG_7405.jpg) ![img_7423](https://burakpehlivan.org/wp-content/uploads/2016/12/IMG_7423.jpg) ![img_7437](https://burakpehlivan.org/wp-content/uploads/2016/12/IMG_7437.jpg) ![img_7443](https://burakpehlivan.org/wp-content/uploads/2016/12/IMG_7443.jpg) ![img_7447](https://burakpehlivan.org/wp-content/uploads/2016/12/IMG_7447.jpg) ![img_7461](https://burakpehlivan.org/wp-content/uploads/2016/12/IMG_7461.jpg) ![img_7502](https://burakpehlivan.org/wp-content/uploads/2016/12/IMG_7502.jpg) ![img_7503](https://burakpehlivan.org/wp-content/uploads/2016/12/IMG_7503.jpg) ![img_7534](https://burakpehlivan.org/wp-content/uploads/2016/12/IMG_7534.jpg) ![img_7568](https://burakpehlivan.org/wp-content/uploads/2016/12/IMG_7568.jpg) ![img_7601](https://burakpehlivan.org/wp-content/uploads/2016/12/IMG_7601.jpg) ![img_7606](https://burakpehlivan.org/wp-content/uploads/2016/12/IMG_7606.jpg) ![img_7622](https://burakpehlivan.org/wp-content/uploads/2016/12/IMG_7622.jpg) ![img_7638](https://burakpehlivan.org/wp-content/uploads/2016/12/IMG_7638.jpg)