---
title: 'Ukrayna Beşiktaşlılar Derneği, Sergey Rebrov Onuruna Kutlama Yemeği Verdi'
date: Tue, 22 Apr 2014 09:02:56 +0000
draft: false
tags: ["Burak Pehlivan", "Kutlama Yemeği", "Nikolay Tişenko", "Sergey Rebrov", "Ukrayna Beşiktaşlılar Derneği", "Ukrayna Beşiktaşlılar Derneği"]
type: post
---

[![Rebrov](https://burakpehlivan.org/wp-content/uploads/2014/04/Rebrov.jpeg)](https://burakpehlivan.org/wp-content/uploads/2014/04/Rebrov.jpeg)
**Ukrayna Beşiktaşlılar Derneği**, haftaiçi Dinamo Kiev’in teknik direktörlüğü görevine getirilen **Sergey Rebrov**’un onuruna bir kutlama yemeği verdi. Kiev Tike restoranda gerçekleştirilen yemeğe, dernek üyelerinin yanı sıra, derneğin fahri üyelerinden Ukrayna’nın en ünlü restoran işletmecisi ve şefi olan **Nikolay Tişenko** da katıldı.

Dinamo Kiev teknik direktörü Oleg Blohin’in görevine Dinamo Kiev’in ezeli rakibi, Mircea Lucescu’nun takımı Şahtar Donetsk karşısında kendi evinde aldığı mağlubiyet sonrasında son verilmesi üzerine takımın başına eski Fenerbahçeli futbolcu **Sergey Rebrov** getirilmişti. Rebrov, yemekte Türkiye’yi hiçbir zaman unutmadığını belirterek, “Türk taraftarları ve Türkiye’yi özlüyorum, ancak gerek takımın kampları gerekse turistik seyahatler ile Türkiye’ye sık sık gitme imkanım oluyor” dedi. **Sergey Rebrov** sözlerine, takım olarak kolay bir dönem geçirmiyoruz ancak takımda çok iyi oyuncularımız var çok çalışarak daha başarılı hale gelebiliriz, neticede Dinamo Kiev çok büyük ve güçlü bir camiadır” diyerek devam etti. Dinamo Kiev’in çiçeği burnunda teknik direktörü, bir gün Türkiye’de teknik adamlık yapmak istiyor musunuz sorusuna ise cevap vermeyerek yalnızca gülümsedi.

**Ukrayna Beşiktaşlılar Derneği** başkanı **Burak Pehlivan** ise gerçek bir Türkiye dostu olan Sergey Rebrov’un Dinamo Kiev takımının başına getirilmesinden büyük mutluluk duyduklarını ve bunu kutlamak için dernek olarak bu yemeği organize ettiklerini belirterek “Dinamo Kiev yalnız Ukrayna’nın değil, Avrupa’nın en köklü kulüplerinden biri, kulüp ile çok iyi ilişkilerimiz var, Dinamo Kiev tesislerinde sergilenen formalardan biri de Beşiktaşımız’ın formasıdır, böyle güzide bir kulübün futbol takımının başına Sergey Rebrov gibi derneğimizin fahri üyesi kabul ettiğimiz bir ismin geçmesi yalnız Ukrayna’daki Beşiktaşlılar’ı değil tüm Ukrayna Türk Toplumunu oldukça mutlu etmiştir” dedi. Pehlivan, ligde zor günler geçiren Dinamo Kiev’in, yeni teknik direktör ve kan değişimi ile birlikte başarılı olacağını umut ettiğini belirterek, “bugün Ukrayna’nın en önemli iki kulübünün başında da Türkiye dostu iki isim var, Ukrayna’nın yaşadığı bu çetin günlerde sporun birleştirici bir unsur olacağını ümit ediyoruz” dedi.

Doğan Haber Ajansı(DHA)

http://www.sporx.com/futbol/superlig/besiktas/ukrayna-besiktastan-rebrova-kutlama-SXHBQ380851SXQ?utm\_source=Google

 

 

