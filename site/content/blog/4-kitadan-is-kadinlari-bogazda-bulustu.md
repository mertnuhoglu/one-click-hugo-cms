---
title: '4 kıtadan iş kadınları Boğaz’da buluştu'
date: Tue, 25 Jun 2019 21:43:17 +0000
draft: false
tags: ["haber", "istanbul", "TUİD (Türk Ukrayna İşadamları Derneği)", "Ukrayna", "Ukrayna", "Uluslarası İlişkiler", "Yaşam"]
type: post
---



![](https://burakpehlivan.org/wp-content/uploads/2019/06/DSC_1845.jpg)

Türkiye, geçtiğimiz haftalarda önemli bir organizasyona ev sahipliği yaptı. Siyaset gündeminin gölgesinde kalsa da İstanbul’da düzenlenen organizasyonun ismi Eurowoman Global Woman's Business Forumu. Her yıl farklı ülkelerde düzenlenen bu çalıştay için Türkiye’nin seçilmesinde ülkemizde kadınların iş gücüne katılımının giderek artması da ön ayak olmuş durumda. Avrupa, Afrika, Asya ve Amerika’dan 30’dan fazla ülkeyi buluşturan bu organizasyona bu yıl 150’den fazla iş kadını katıldı. İngiltere’nin Londra, Ukrayna’nın ise Odessa kenti merkezli bu organizasyon 3 gün sürdü. Forumda, 2020'ye yaklaşırken yeni iş modelleri ve trendleri, dünya ekonomisinin gidişatı, Avrupa-Asya- Ticari Gelişmeleri, Türkiye’de yatırım ve ticaret fırsatları gibi konular ele alınırken, karşılıklı iş görüşmeleri yapıldı, ticari anlaşmalar imzalandı. 45 farklı konuşmacının sunum yaptığı organizasyonda tek erkek katılımcı ise onur konuğu olarak davet edilen TÜRKONFED International Başkanı Burak Pehlivan oldu.

Eurowoman Global Woman’s Business Forum 2019’un açılış konuşmasını yapan Pehlivan, kadınların politikada cesaretlendirici görevler aldığını, Almanya’dan Yeni Zelanda’ya geniş bir coğrafyadaki ülkelerin kadınlar tarafından yönetildiğini, bunun yansıması olarak küresel ekonomi sisteminde kadınları giderek daha fazla role sahip olduğunu anlatırken, yaşanan her türlü sıkıntıya rağmen, konumu, genç ve eğitimli nüfusu, güçlü pazarı ve dinamik ekonomisiyle Türkiye'deki yatırım ve ticaret fırsatlarıyla ilgili görüşlerini katılımcılarla paylaştı. İş kadınlarını Türkiye'ye yatırıma çağırırken, Türkiye ile daha çok ticaret yapmaya davet etti.
Forumda sunum yapan isimler arasında Lyazzat Alshinova, Olga Amraie, Iana Lutska, Sawsan Yousef Abassi, Valentina Malik, Lilia Oliynik gibi iş dünyasının bölgesel öncüleri de yer aldı. Aynı zamanda Uluslararası Türk Ukrayna İşadamları Derneği (TUİD) Başkanı olan Burak Pehlivan’ın davetlisi olarak toplantı ertesinde Kiev’e gittim.

**2 yılda 182 etkinlik düzenledi**

Türkiye’nin Ukrayna Büyükelçisi Yağmur Ahmet Güldere, Ticaret Müşaviri Haydar Koçak’ın da katılım gösterdiği, TUİD'in 10. Olağan Genel Kurulu’nda, seçimlere tek başkan adayı olarak giren Burak Pehlivan, oyların tamamını alarak yeniden başkan seçildi. Pehlivan’ın başarısının altında ise TUID’in etkinliğini her geçen yıl daha da artırmasının büyük payı var. Ukrayna’daki en geniş iş örgütü olmasının yanı sıra ülkedeki 7 ofisi ile yurtdışındaki Türk iş insanı dernekleri arasında aynı ülkede en fazla şubeye sahip olmasıyla öne çıkan TUİD, geçtiğimiz iki yılda 182 konferans, forum ve etkinlik düzenlemiş. Koç Holding, THY, Onur İnşaat, Turkcell, Eczacıbaşı gibi Türk devlerinin de üye olduğu TUİD’in genel kurulunda görüştüğüm birçok Türk yönetici ve iş insanı uzun zamandır beklenen Türkiye Ukrayna Serbest Ticaret Anlaşması’nın hayata geçmesini istiyor. Kiev ve Ankara arasında sona yaklaşan anlaşmanın birkaç ay içerisinde imzalanması bekleniyor.









**Kerim Ülker, Dünya Gazetesi **




**https://www.dunya.com/kose-yazisi/4-kitadan-is-kadinlari-bogazda-bulustu/445811**










![](https://burakpehlivan.org/wp-content/uploads/2019/06/DSC_1767-e1561499305381.jpg) ![](https://burakpehlivan.org/wp-content/uploads/2019/06/DSC_1792.jpg) ![](https://burakpehlivan.org/wp-content/uploads/2019/06/DSC_0014.jpg)