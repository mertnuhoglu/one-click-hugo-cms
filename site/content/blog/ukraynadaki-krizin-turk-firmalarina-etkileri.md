---
title: 'Ukrayna’daki Krizin Türk Firmalarına Etkileri'
date: Thu, 20 Feb 2014 06:49:37 +0000
draft: false
tags: ["Ekonomi", "Etkileri", "imza attılar", "önemli projelere", "Türk Firmalarına", "Türk Müteahhitler", "Ukrayna Türk sermayesi", "Ukrayna Türk yatırımları", "Ukrayna’daki Krizin", "Ülkedeki krizin"]
type: post
---

[![ukraynadaki-krizin-turk-firmalarina-etkileri](https://burakpehlivan.org/wp-content/uploads/2014/02/ukraynadaki-krizin-turk-firmalarina-etkileri1.jpg)](https://burakpehlivan.org/wp-content/uploads/2014/02/ukraynadaki-krizin-turk-firmalarina-etkileri1.jpg)

Ukrayna’da başlangıçta Avrupa Birliği yanlısı gösteriler olarak başlayan ancak daha sonra hükümet karşıtı protestolara dönüşen olaylar 3. ayını bitirdi. Sürecin nereye gideceğini kestirmek kolay değil zira toplumsal olayların nasıl gelişip, sonuçlanacağını önceden öngörmek hemen hemen imkansız. Ukrayna bağımsızlığını ilan ettiği günden beri neredeyse terör olayı yaşamamış bir ülke. Halk barışçıl, uzlaşmacı, demokrat bir karektere sahip buna rağmen özellikle son yaşanan şiddet olayları herkes açısından şaşırtıcı oldu. Umuyoruz ki demokrasi içerisinde en kısa zamanda taraflar uzlaşır, ülkenin ve halkının menfaatine olan ortak bir noktada anlaşma sağlanır.


Ukrayna’da 700’den fazla Türk firmasının 2 milyar doların üzerinde yatırımı var
-------------------------------------------------------------------------------


Yaşananlardan elbetteki iş dünyası olumsuz etkilendi, etkileniyor. Ekonomi 2013 yılının son çeyreğini saymazsak 5 çeyrektir zaten küçülüyordu. Yerel para birimi grivna dolar karşısında son 5 yılın en düşük seviyesine geriledi. Ayrıca şirketler ancak 6 gün valörlü olarak döviz satın alabiliyorlar. Döviz alım-satımı Merkez Bankasının sıkı kontrolüyle gerçekleşiyor. Bu ekonomik ve siyasi ortamdan yabancı sermayeli ve ithalat ağırlık çalışan firmalar daha çok etkilendi ve Türk firmaları da genelde ithalatçı konumdalar.

Ukrayna’da Türkler dün iş yapmaya başlamadılar. Ülkenin en zor zamanlarında da Türk firmaları burada iş yapıyordu. 700 civarında Türk sermayeli firma bugüne kadar bu ülkeye üçüncü ülkelerden gönderilen sermaye ile birlikte 2 milyar doların üzerinde kaynakgetirdi. Türk şirketleri ağırlıklı olarak, perakende, inşaat, iletişim, lojistik gibi alanlarda aktifler.

[![ukraynadaki-krizin-turk-firmalarina-etkileri2](https://burakpehlivan.org/wp-content/uploads/2014/02/ukraynadaki-krizin-turk-firmalarina-etkileri2.jpg)](https://burakpehlivan.org/wp-content/uploads/2014/02/ukraynadaki-krizin-turk-firmalarina-etkileri2.jpg)


Türk Müteahhitler Ukrayna’da önemli projelere imza attılar
----------------------------------------------------------


Türk müteahhitler bugüne kadar aralarında Kiev’in dünyaya açılan kapısı Borpispol Havaliman ana terminal binasının, Avrupa’nın en modern statlarından biri olan Şahtar Donetsk Stadyumunun, çok sayıda 5 yıldızlı otelin ve yüzlerce kilometre otoyolun da bulunduğu pek çok projeyi tamamladılar.. Hali hazırda ise Kiev’in en uzun caddesi Zafer Bulvarı’nın birçok köprülü kavşak geçişiyle birlikte rekonstrüksiyonu, ülkenin en lüks oteli ve yine en yüksek binasının yapımları Türk inşaat firmaları tarafından gerçekleştiriliyor.

Ülkenin en büyük 3. cep telefonu operatörünün ana hissedarı Turkcell. Türkiye’nin önde gelen holdinglerinin Ukrayna’da üretime dönük yatırımları var. Ancak hakikaten zor bir dönem geçiriyoruz. Türk firmaları yaşananlardan derinden etkilenmişlerdir. Tedariğini Türkiye’den yapan firmalarımıza ödeme ve vade konusunda Türkiye’deki tedarikçilerinin destek, bankaların ise krediler konusunda katkıda bulunma zamanı. Bugünler inşallah gelip geçer, ama Ukrayna’daki Türk sermayesi ve iki ülke dostluğu kalıcı olur.


Ülkedeki krizin en kısa zamanda çözülmesini umuyoruz.
-----------------------------------------------------


Ülkedeki krizin komşu ülkelere sıçrayacağını düşünmüyorum. Ancak Ukrayna üzerinde Avrupa Birliği ve ABD’nin oluşturduğu Batı bloğu ile Rusya arasındaki güç mücadelesi bundan sonra da yaşanabilir. Neticede Ukrayna’nın bir olarak, parçalanmaya dönük senaryolara itibar etmeden, iç huzurunu ve barışını tesis etmesini, demokrasi içerisinde tarafların uzlaşmasını ve bir an önce normalin sağlanmasını ümit ediyoruz. Ukraynalılar çok daha iyi, kalkınmış, müreffeh bir ülkeyi hak ediyorlar. Bunu da bir noktada iktidar ve muhalefet beraber çalışarak inşallah başaracaktır. Zira bugünün iktidarı yarın muhalefet, bugünün muhalefeti ise yarının iktidar olabilir. Konumlar değişse de değişmese de eninden sonunda uzlaşmanın, antlaşmanın sağlanması şart.

Uluslararası Türk Ukrayna İşadamları Derneği Başkanvekili Burak Pehlivan’ın Anadolu Ajansı ile Kiev’deki son gelişmeler ile ilgili söyleşisi.

[http://www.aa.com.tr/tr/s/290340--ukraynadaki-turk-is-adamlarindan-yardim-talebi](http://www.aa.com.tr/tr/s/290340--ukraynadaki-turk-is-adamlarindan-yardim-talebi)