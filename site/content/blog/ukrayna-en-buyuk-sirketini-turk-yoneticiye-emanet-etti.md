---
title: 'Ukrayna, en büyük şirketini Türk yöneticiye emanet etti'
date: Thu, 12 Jul 2018 18:22:46 +0000
draft: false
tags: ["TUİD (Türk Ukrayna İşadamları Derneği)"]
type: post
---





















![](https://burakpehlivan.org/wp-content/uploads/2018/07/Ekran-Resmi-2018-07-12-09.25.11.png)

9 Temmuz'da Ankara, dünyanın farklı coğrafyasından devlet başkanlarından meclis başkanlarına bir çok önemli ismi ağırladı. Cumhurbaşkanı Recep Tayyip Erdoğan'ın yemin töreninde yer alan liderler arasında en dikkat çeken isimlerden biri Ukrayna Başbakanı Volodimir Groysman'dı. Son yıllarda Kiev-Ankara arasında hızla gelişen siyasi ve ekonomik yakınlaşmanın işareti olan bu ziyaret öncesinde Groysman'ın başında bulunduğu Ukrayna Bakanlar Kurulu, önemli bir atama gerçekleştirdi. Ukrayna'nın en büyük iş vereni olarak bilinen bir şirketin yönetimine Türk bir ismi aldı.

Bu isim Şevki Acuner.

Bilindiği üzere Ukrayna'daki yerel ve ulusal şirketlerin yönetim katı, Türk profesyonellere emanet edilmiş durumda. Bu isimler arasında en dikkat çekenlerden birisi de Şevki Acuner. 12.1 milyar euro ile ülkenin en büyük yabancı sermaye yatırımcısı olan Avrupa İmar ve Kalkınma Bankası’nın (EBRD) Ukrayna Genel Müdürlüğü görevini yapan Acuner, geçtiğimiz ay bu görevini tamamlamış ve EBRD’nin Londra ofisine dönmüştü. Ancak Kiev yönetimi, Acuner’in başarısından oldukça etkilendi ve ülkenin en önemli şirketinin yönetimine geçmesini teklif etti.

![](https://burakpehlivan.org/wp-content/uploads/2018/07/Ekran-Resmi-2018-07-11-23.44.57.png)

Dünyanın 6'ncı büyüğü

Acuner'in yeni görevini telefonla bana bildiren Uluslararası Türk-Ukrayna İşadamları Derneği (TUİD) Başkanı Burak Pehlivan oldu.

Pehlivan’ın verdiği bilgiye göre Kiev Hükümeti, bir ilke imza atarak Acuner'i Ukrzaliznytsia yani Ukrayna Demir Yolları Yönetim Kurulu Üyeliği'ne atadı. Bu göreve atanan ilk yabancı isim Şevki Acuner oldu. Pehlivan'ın verdiği bilgiye göre Ukrzaliznytsia, yolcu taşımacılığında dünyanın en büyük 6'ncı demiryolu şirketi. Nakliye taşımacılığında ise 7'nci sırada. 23 bin kilometrelik demir ağlarla örülen Ukrayna, bu anlamda da 14'üncü sırada.

350 bin çalışanı var

Çalışan sayısı ise 350 binin üzerinde. Yani ülkede yaşayan neredeyse her 120 kişiden birisi bu şirkette çalışıyor. Ukrayna'nın en büyük iş vereni, ekonomide ve günlük hayatta ülkenin her şeyi...

Kısa bir hatırlatma...

Ukrayna hükümetinin IMF Başdanışmanlığı görevine atadığı eski BDDK Başkanı Engin Akçakoca şimdilerde ülkenin en büyük finans kuruluşu PrivatBank’ın Yönetim Kurulu Başkanlığı’nı yürütüyor.

Ukrayna’nın doğusundaki gelişmeleri denetleyen Avrupa Güvenlik ve İşbirliği Teşkilatı (AGİT) Ukrayna Özel Gözlem Misyonu’nun başında Dışişleri Bakanlığı eski müsteşarlarından Ertuğrul Apakan bulunuyor.

Son olarak bu yılın şubat ayında Ukrayna Ulusal Yatırım Konseyi'ne de Turkcell Yönetim Kurulu Başkanı Ahmet Akça atanmıştı.

![](https://burakpehlivan.org/wp-content/uploads/2018/07/WhatsApp-Image-2018-07-11-at-10.48.55.jpeg)

Ukrayna ile ticari ilişkiler hızla gelişiyor.

Askeri işbirlikleri imza aşamasında.

Gelecek dönemde Türk yöneticilerin sayısı daha da artacak gibi görünüyor.

Kaynak: Kerim Ülker, Dünya Gazetesi



















