---
title: 'Kurgu Dayak Videosu ve Ukrayna Türkiye İlişkileri’nin Gerçek Gündemi'
date: Sat, 01 Dec 2012 18:08:16 +0000
draft: false
tags: ["Antonov İşbirliği", "Dış Ticaret", "Ekonomi", "kurgu Video", "Turizm", "Türkiye Ukrayna İlişkileri", "Ukrayna", "Ukrayna Dış İlişkileri", "Ukrayna İhracat", "Ukrayna İthalat", "Ukrayna STA", "Ukrayna Türk Toplumu", "Ukrayna'da THY", "Ukrayna'da Türk sermayesi", "Uluslarası İlişkiler", "Yaşam"]
type: post
---

[![](https://burakpehlivan.org/tuid_images/kurgu-dayak-videosu-ve-ukrayna-turkiye-iliskilerinin-gercek-gundemi.jpg)

Birkaç gündür Türkiye ve Ukrayna medyasında kurgu bir video üzerinden üretilen haberler etrafında oluşan bir gündem hakim. Benim telefonlarım da, Türk Ukrayna İşadamları Derneği’nin telefonları, e-maili ve faksı da bu konuyla ilgili tepkilerle meşgul. Ukrayna’daki Türkiye, Türkiye’de ise Ukrayna imajına dönük olumsuz algı oluşturmayı planlayan bu girişim kısa vadede kısmen başarılı olmuş gözükse de gerçekler nihayetinde ortaya çıkmıştır. Bu düzmece video ve benzeri girişimler asla iki ülkenin bugün altın çağını yaşayan iktisadi, ticari, siyasi ve kültürel ilişkilerine gölge düşüremeyecektir.

![](https://lh6.googleusercontent.com/-PegQLqKtero/ULpGJ1RjgVI/AAAAAAAAC_Y/P3qo08Wd2kU/s649/article.jpg)Son yıllarda hızla gelişen Türkiye-Ukrayna ilişkileri rakamlar ile çok rahat ortaya koyulabilecek bir başarı hikayesidir. Ukrayna ve Türkiye’nin ikili ticaret hacmi 6,5 milyar dolara ulaşmış ve bu hacmin orta vadede 20 milyar dolara ulaşması için irade beyanı Türkiye Cumhuriyeti Başkanı Recep Tayyip Erdoğan ve Ukrayna Cumhurbaşkanı Viktor Yanukoviç tarafından ortaya koyulmuştur. Türkiye, Ukrayna’nın en fazla dış ticaret fazlası verdiği ülkedir. Hedefe ulaşılmasını kolaylaştıracak ve iki ülke arasındaki ticareti hızla artıracak Serbest Ticaret Antlaşması ise birkaç ay içerisinde imzalanacaktır.

Türkiye ve Ukrayna arasında oluşturulan Yüksek Düzeyli Stratejik İşbilirliği Konseyi bugüne kadar iki kere toplanmış, birkaç yıl öncesine kadar hayal olarak görülen vizesiz rejime ise 1 Ağustos 2012 tarihiyle geçilmiştir. Türkiye’yi yılda 600.000’den fazla Ukraynalı turist ziyaret etmektedir ve Türkiye, Ukraynalılar’ın 2011 yılında dünyada en çok ziyaret ettikleri ülke olmuştur. Türkiye’de mülk alan Ukraynalı sayısı ise her geçen gün daha da artmaktadır.

![](http://www.citylife.donetsk.ua/images/news/10164/1_big.jpg)Ulaştırma ve havacılık sektörü bu olumlu gelişmeleri desteklemektedir. Türkiye’nin bayrak taşıyıcısı havayolu THY, İstanbul’dan Ukrayna’nın 6 farklı şehrine haftada 50 sefer gerçekleştirmektedir ve birkaç yıl içerisinde hedef haftalık 100 sefer rakamına ulaşmaktır. Bu rakama ulaşıldığında THY’nin dünyada Türkiye’den sonra en çok uçtuğu ülkenin Ukrayna olması mümkün gözükmektedir. Özel havayolları ve Ukrayna’nın milli havayollarının seferleriyle İstanbul’dan Ukrayna’nın 7 şehrine bugün itibarıyla günde ortalama 10 tarifeli sefer yapılmaktadır. Milli yolcu uçağını imal etmeyi planlayan Türkiye’nin, dünyanın en büyük kargo uçağı Antonov’ları ve kendi sivil taşıma araçlarını üreten Ukrayna ile havacılık sanayisinde ise ciddi bir işbirliği potansiyeli vardır.

İki ülke ilişkilerinde bir başka gelişime açık alan ise enerjidir. Enerjide arz kaynaklarını çeşitlendirmeye çalışan Ukrayna’nın gerek LNG’nin taşınmasında boğazların kullanımı konusunda, gerekse Azeri gazının ülkeye ulaşmasında Türkiye ile yakın çalışma içerisinde olacağı aşikardır. Aynı şekilde nükleer enerji ile yeni tanışmakta olan Türkiye’nin, Avrupa’nın en büyük nükleer enerji santralini işleten ve elektrik enerjisinin yaklaşık yarısını bu enerji türünden elde eden Ukrayna’nın deneyimlerinden istifade edeceği de kuvvetle muhtemeldir.

Bugün Ukrayna’da 700’den fazla Türk firması, ülkeye yaptıkları yaklaşık 1,5 milyar $ yatırımla, onbinlerce Ukrayna vatandaşını istihdam etmektedirler. Tüm bu veriler göstermektedir ki iki ülke arasında mükemmele yakın ilerleyen ilişkiler önümüzdeki yıllarda daha da mükemmelleşecektir. Elbette gazeteciler habere ulaşmada ve onu haberleştirmede özgür olmalıdırlar ve bu sevimsiz olayı gündeme getiren gazeteciler görevlerini yapmışlardır. Nitekim videonun kurgu olduğunu da yine aynı gazeteciler ortaya çıkarmışlardır. Ancak iki ülke ilişkilerini burada tasvir ettiğimiz ekonomik, siyasi, ticari ve kültürel temeller içerisinde ele alan haberler umulur ki önümüzdeki dönemde Türk ve Ukrayna basınında daha fazla yer bulur ve iki ülke ilişkilerinin gerçek gündemi, her iki ülke medyasına, magazin haberlerinden daha fazla egemen olur.

 

**Burak PEHLİVAN**
** TUİD Yönetim Kurulu Başkanvekili**
---
### Comments:
#### 
[Dr. Erkan]( "eakil@hotmail.com") - <time datetime="2012-12-05 06:49:44">Dec 3, 2012</time>

Bize bu yazınızda Türkiye Ukrayna iliskilerinin hangi alanlarda ve ne derece önemli olduğunu ayrıntılı olarak belirttiğiniz için tessekkurler. Bende magazinsel ve önemsiz olarak buluyorum bu videoyu. herhangi bir ülke olsada bu gibi durumlar olabilir, dikkat etmek gerekir. İkili iliskiler böyle gerçekliği olmayan asparagas haberler ile zedelenemez.
<hr />
