---
title: 'Ukrayna Amerika İş Konseyi Başkanı Morgan Williams, TUİD’e çalışma ziyareti gerçekleştirdi'
date: Wed, 11 Nov 2015 17:20:25 +0000
draft: false
tags: ["Emil Aliyev", "Haydar Koçak", "Kiev Ticaret Müşaviri", "Morgan Williams", "Oğuzhan Şen", "TUİD", "TUİD (Türk Ukrayna İşadamları Derneği)", "Ukrayna Amerika İş Konseyi", "Uluslararası Türk Ukrayna İşadamları Derneği", "USUBC", "Viacheslav Dinkov"]
type: post
---

[![DSCN0286](https://burakpehlivan.org/wp-content/uploads/2015/11/DSCN0286.jpg)](https://burakpehlivan.org/wp-content/uploads/2015/11/DSCN0286.jpg)

Amerika Birleşik Devletleri Ukrayna İş Konseyi(USUBC)Başkanı Morgan Williams, Uluslararası Türk Ukrayna İşadamları Derneği(TUİD) genel merkezine bir çalışma ziyareti gerçekleştirirken, kendisine konseyin dış ilişkiler koordinatörü Michael Datsenko da eşlik etti. Görüşmede, TUİD başkanvekilleri Burak Pehlivan ve Oğuzhan Şen’in yanı sıra, Türkiye Cumhuriyeti Kiev Ticaret Müşaviri Haydar Koçak da hazır bulundu.

TUİD başkanvekili Burak Pehlivan, konuklarını TUİD genel merkezinde ağırlamaktan duydukları memnuniyeti dile getirerek başladığı konuşmasında, dernek hakkında kısa bir sunum yaptı. Pehlivan, 200’den fazla üyeyle TUİD’in, Ukrayna’nın özellikle Türkiye’de doğru bir biçimde tanınması için çalışma yürüttüğünü, Harkov, Herson, Odesa ve İstanbul temsilcilikleriyle, iki ülke arasındaki ekonomik ilişkilerin gelişmesine katkıda bulunduğunu ifade etti. TUİD başkanvekili, derneğin özellikle son 3-4 yıllık dönemde Ukrayna’daki diğer ülke işadamı dernekleri ve iş konseyleriyle ilişkilerin geliştirilmesine önem verdiğini ve bu kurum, kuruluşlarla birlikte birçok ortak etkinliğe imza attıklarını belirtti. Pehlivan, önlerindeki dönemde, ABD Ukrayna İş Konseyiyle de işbirliğini artırmaktan mutluluk duyacaklarının altını çizerek, sözlerini tamamladı.

USUBC başkanı Morgan Williams ise Washington’da 1995 yılında kurulan konseyin bugün Amerika’da, Ukrayna ile iş yapan firmaların çatı kuruluşu haline geldiğini ifade ederken, üyelerinin büyük bölümünü dev ABD firmalarının oluşturduğunu buna karşılık 30’dan fazla sivil toplum kuruluşu ve işadamı derneğini de şemsiyeleri altında topladıklarını belirtti. Williams, ABD Çin, ABD Kanada, ABD Hindistan gibi büyük nüfuslu, güçlü ekonomilere sahip ülkelerin Washington’daki iş konseylerinden sonra, Amerika’da faaliyet gösteren en önemli ve en çok sayıda üyeye sahip organizasyonlardan biri olduklarını söyledi. USUBC başkanı, 2015 yılı haziran ayında, Ukrayna bağımsızlık tarihinin ilk ABD Ukrayna İş forumunu, ABD başkan yardımcısı Joe Biden’ın ev sahipliğinde ve Ukrayna başbakanı Arseniy Yatsenuk’un da katılımıyla, Amerikan Sanayi ve Ticaret Odasıyla birlikte Washington’da organize ettiklerini hatırlatırken, son birkaç yıldır TUİD’in Ukrayna’daki aktifliğini ve başarıları çalışmalarını gözlemlediklerini ve TUİD'in faaliyetlerini yakından takip ettiklerini söyledi.

Morgan Williams, “ABD, Ukrayna’nın en büyük dostlarından biri ve biz adeta Ukrayna’nın gönüllü elçileri olarak Ukrayna’nın ekonomik potansiyelininin ve öneminin daha iyi anlaşılması için ülkemizde ve dünyanın her yerinde çaba harcıyor, karşılıklı lobi faaliyetlerinde bulunuyoruz, açık ki Ukrayna’nın iyi bir komşusu olarak Türkiye ve Ukrayna’daki Türk iş dünyası da bu ülkeye çok önemli katkılarda bulunuyor” dedi. Williams, Uluslararası Türk Ukrayna İşadamları Derneğinin genç ve dinamik kadrosuyla örnek bir iş derneği olarak görevini çok iyi bir biçimde yerine getirdiğini gördüklerini ve TUİD ile ortak projeler gerçekleştirmekten memnuniyet duyacaklarını ifade ederek, gördükleri sıcak ev sahipliği ve konukseverlikten dolayı TUİD yönetimine teşekkür etti.

T.C. Kiev Ticaret müşaviri Haydar Koçak ise birkaç gün önce Türkiye Ukrayna Serbest Ticaret Antlaşması’nın görüşme turlarından birini daha tamamladıklarını, tarafların birçok noktada mutabık kaldığını bu çerçevede 2016 yılının mart ayında gerçekleşecek turla birlikte görüşmelerin antlaşmanın tamamlanmasıyla sona erdirileceğini düşündüklerini söylerken, bu antlaşmanın zaten iyi bir biçimde seyreden Türkiye Ukrayna ticari ilişkilerindeki artışı daha da ivmelendireceğini beklediklerini dile getirdi.

TUİD genel merkezinde gerçekleşen toplantı sonrasında, derneğin başkanvekili Burak Pehlivan tarafından, ABD Ukrayna İş Konseyi Başkanı Morgan Williams’a TUİD üyelerinden bir bölümünün logolarının yer aldığı ve TUİD’in Ukrayna’ya desteğini vurgulayan taahhütname takdim edilirken, Amerikan heyetinin ziyareti hatıra fotoğrafı çektirilmesiyle sona erdi.

![DSCN0282](https://burakpehlivan.org/wp-content/uploads/2015/11/DSCN0282.jpg)

![DSCN0262](https://burakpehlivan.org/wp-content/uploads/2015/11/DSCN0262.jpg)

[![DSCN0265](https://burakpehlivan.org/wp-content/uploads/2015/11/DSCN0265.jpg)](https://burakpehlivan.org/wp-content/uploads/2015/11/DSCN0265.jpg)

[![DSCN0274](https://burakpehlivan.org/wp-content/uploads/2015/11/DSCN0274.jpg)](https://burakpehlivan.org/wp-content/uploads/2015/11/DSCN0274.jpg)

[![DSCN0276](https://burakpehlivan.org/wp-content/uploads/2015/11/DSCN0276.jpg)](https://burakpehlivan.org/wp-content/uploads/2015/11/DSCN0276.jpg)

[![DSCN0261](https://burakpehlivan.org/wp-content/uploads/2015/11/DSCN0261.jpg)](https://burakpehlivan.org/wp-content/uploads/2015/11/DSCN0261.jpg)