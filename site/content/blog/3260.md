---
title: 'Ukrayna 2015 Ekonomik Görünüm Raporu, Burak Pehlivan'
date: Mon, 30 Nov -0001 00:00:00 +0000
draft: true
tags: ["Genel"]
type: post
---

 

2014 yılı, Ukrayna’da demokrasi açısından yeni bir başlangıcın, hak ve özgürlüklerin tesisi konusunda önemli bir kilometre taşının ortaya konulduğu bir yıl oldu. Ülkenin çok ihtiyaç duyduğu ekonomik ve siyasal reformlar konusunda güçlü bir halk iradesi oluşurken, buna karşılık Kiev’deki yönetim değişikliği sonrasında, her yıl 6 milyon turist ağırlayan ve ülke nüfusunun %5’inin yaşadığı Kırım, Rusya Federasyonu tarafından ilhak edildi, sanayinin %15’inin bulunduğu ve ülke ihracatının %25’ini yapan Doğu Ukrayna’daki Donetsk ve Lugansk bölgelerinin oluşturduğu Donbas’ın önemli bir bölümünde ise merkezi hükümet kontrolü elinden kaybetti. Çatışma ortamında binlerce asker ve sivil yaşamını yitirirken, bölgedeki altyapı çöktü. En büyük dış ticaret ortağı Rusya ile bozulan ilişkiler ve Rusya’nın yaptırımlar neticesinde bozulan ekonomisinden dolayı bu ülkeye yapılan ihracatta keskin bir düşüş meydana gelirken, ekonomik küçülme sabit fiyatlar ile %10’u geçti. Yerel para grivna ise dünyada, dolar karşısında en çok değer kaybeden para birimi oldu.


Ukrayna’nın dolar bazında milli gelirinde keskin bir düşüş var
--------------------------------------------------------------


2015 yılı sonu itibarıyla ülkenin 180 milyar dolarlık milli geliri kimi hesaplara göre 100 milyar dolara, kimi hesaplara göre ise 75 milyar dolara düşmesi bekleniyor. Tabii bu hesaplarda bu yıl için ortalama dolar kurunun nereye oturacağı büyük önem taşıyor. Ülkenin teknik olarak iflas edip etmeyeceği tartışılırken, onlarca bankaya ödeme güçlerini kaybettikleri için Merkez Bankası tarafından el koyuldu. Resmi verilere göre bankacılık sistemindeki batak-şüpheli alacak oranı %10 ancak uluslararası kredi değerlendirme kuruluşluları bu oranı %50 olarak hesaplıyorlar.


Türk firmaları ekonomik sıkıntılara rağmen varlıklarını sürdürmeye çalışıyorlar
-------------------------------------------------------------------------------


Ekonomik ve siyasi istikrarsızlık sonucunda yabancı sermayeli firmaların bir bölümü ülkedeki yatırımlarını küçültürken, uluslararası firmaların bazıları ise Ukrayna’daki yatırımlarını tamamen askıya aldı ya da ülkeyi terk etti. İşte böyle bir ortamda, bugüne kadar Ukrayna’ya 2,5 milyar dolar civarında yatırım yapan ve sayıları 700’ü bulan Türk sermayeli şirketlerin büyük oranda yatırımlarını koruduğuna hatta bazı firmalarımızın yeni yatırımlar yaptığına tanıklık ettik. Birçok ülke havayolu şirketinin Ukrayna operasyonlarını kapadığı ya da seferlerini azalttığı bir ortamda, bayrak taşıyıcı havayolu şirketimiz Türk Hava Yolları (THY), 13 yıldır uluslararası uçuş gerçekleşmeyen Herson'a, İstanbul'dan sefer başlattı. Önemli sanayi kenti Zaporoje’ye ise uçma kararı aldı. THY, böyle kritik bir dönemde Ukrayna'yı dünyaya, dünyayı ise Ukrayna'ya bağlamaya devam ederken, mevcut hatlarından, özellikle İstanbul-Kiev İstanbul-Odesa hatlarından daha fazla uçabilmek için ise, Ukrayna havacılık otoritesinin izinlerini bekliyor. Atlasjet Ukrayna, bir Ukrayna firması olarak kurulurken diğer başka Türk özel havayolu şirketleri ise Odesa, Lvov ve Harkov gibi şehirlere İstanbul’dan seferler düzenliyorlar.

Bugüne kadar, Ukrayna’da 4.5 milyar dolarlık taahhüt gerçekleştiren Türk inşaat firmaları, ülkenin en büyük havalimanını, en büyük stadyumunu, birçok 5 yıldızlı oteli, otoyolları, köprüleri, büyük konut projelerini gerçekleştirmenin verdiği güvenle, inşaat sektörünün keskin bir biçimde daraldığı bu dönemde bile ülkedeki mevcudiyetlerini korumaya devam ediyorlar. Özellikle köprü, otoyol gibi finansmanı dış kaynaklarca sağlanan ve ihale süreçleri şeffaf olan inşaat projelerinde Türk firmalarının aktif bir biçimde gözüktüğüne tanıklık ediyoruz. Ukrayna’da işler düzeldiğinde ülke genelinde eskiyen bina stoğunun yenilenmesi, Doğu’daki çatışma ortamında zarar gören altyapının yeniden inşası ve genel manada ülkede gerçekleştirilecek yatırımlar için, şüphesiz ki Türk inşaat şirketlerinin bu sektördeki deneyimlerine büyük ihtiyaç duyulacak.

TURKCELL’in ana hissedarı olduğu Astelit, kamuoyuna açık bir ihale sonucunda ülkenin ilk 3G ihalesini 3 Milyar 355 milyon grivnaya kazandı. Bu yatırım bile, Ukrayna’nın ekonomik açıdan yaşadığı bu tarihinin en zor ekonomik döneminde, Türk özel sektörünün ülkeye inandığının ve yatırım kararlılığında olduğunun sembolik olmaya aşan bir göstergesi. Türk firmalarını bu zor dönemde kimi zaman uluslararası bir firmanın Ukrayna temsilciliğini alırken, kimi zaman ise Ukrayna’nın küçük bir şehrine, kentin hem de yatırımcı olarak ilk buz pateni pistini inşa ederken görüyoruz. Ancak bunlar hep bardağın dolu tarafı. Önemli bir bölümü ithalatçı durumda olan Türk firmalarının, grivnanın hızlı değer kaybından, halkın alım gücündeki keskin düşüşten etkilenmediğini söylemek mümkün değil. Ukrayna’da güçlü olan Türk perakende firmalarının, Kırım’da ve Doğu Ukrayna’da bulunan mağazalarının çoğu kapanmış durumda, bu bölgelerde imalat yapan firmalar ise ya üretimlerini durdurdular ya da düşük kapasitede üretim yapabiliyorlar.

TUİD’in 2014 tarihli genel görünüm raporunda yazmıştık, çetin krize rağmen Türk firmaları ayakta kalmaya çalışıyor diye. Ne yazık ki güzel ve başarılı örneklere rağmen, o dönemden bu döneme bazı Türk firmaları kapandı ya da operasyonlarını küçülttü. Bu durum ülkede yaşayan, çalışan Türk sayısına da, ülkedeki Türk işadamları derneklerinin üye sayılarına da yansıdı.

Ukrayna'da yabancı sermaye şirketlerin büyük çoğunluğu ithalatçı ve hatırı sayılır miktarda firma piyasadan silindi. Şüphesiz Türk firmaları da aynı gemide ancak her şeye rağmen Türk firmaları olarak kapanma, piyasayı terk etme oranımız, diğer ülkelerin şirketlerine göre çok daha az. Ukrayna sermaye gücü zayıf, birkaç yıl zarar etmeyi göze alamayan, kaderini yalnızca buraya bağlayan şirketlerimiz için ne yazık ki özellikle son yıllarda bir umut olmadı, bundan sonra da en azından birkaç yıl daha olmayacağı kesin.


Türkiye, Ukrayna’nın sözde değil, özde destekçisidir
----------------------------------------------------


Türkiye ve Ukrayna dost ve komşu iki ülkedir. Bu dostluk kavramı beylik bir kavram olmanın ötesinde, içi dolu, somut çıkarımlara dayanmaktadır. THY’nin Ukrayna’ya en çok yolcu taşıyan havayolu şirketi olması, Türk dizilerinin Ukrayna halkı tarafından en çok beğenilen yabancı diziler olarak karşımıza çıkması, Ukraynalılar tarafından yurtdışında en çok tercih edilen tatil destinasyonun ve Ukrayna’nın en çok dış ticaret fazlası verdiği ülkenin yine Türkiye olması, ülkenin en prestijli inşaat projelerindeki Türk imzası ve giyimden, iletişime, makineden, enerjiye daha burada sayabileceğimiz pek çok başarılı ekonomik işbirliği alanı bu somut göstergelerin en belirginleri olarak göze çarpmaktadır.


Ukrayna’yı bundan sonra ne bekliyor, Ukrayna’da mevcut ekonomik görünüm?
------------------------------------------------------------------------


İş dünyası olarak öngöremeyeceğimiz bazı konular var. Bunlardan bir tanesi Doğu Ukrayna’daki gelişmelerin önümüzdeki dönemde daha fazla ısınıp ısınmayacağı. Ancak öngörebildiğimiz konularda ve özellikle makro ekonomik rakamlar nezdinde önümüzdeki döneme ilişkin bazı analizler yapmamız mümkün. Ukrayna ekonomisinin gelecekte alacağı görünüm ise ister istemez ülkedeki Türk firmalarının bu ülkedeki konumlanmasını etkileyecektir.
Ukrayna’nın mevcut borçlarını döndürebilmesi, bundan sonraki harcamaları için kaynak bulabilmesi hatta yeni yatırımlar için ciddi dış kaynak gereksinimi var. Bu noktada IMF ile yapılan antlaşma çok önemli ve bu raporda ayrı bir biçimde değerlendirilmeyi hak ediyor.


Ukrayna ve IMF İlişkileri
-------------------------


IMF’in icra kurulu mart ayında yaptığı toplantıyla, Ukrayna’ya 4 yıl için 17.5 milyar dolarlık bir mali paket sağlama kararı aldığını, kurumun Fransız başkanı Lagarde açıklarken, uluslararası finans kurumlarının katkıları, devletlerarası ikili antlaşmalar ve Ukrayna’nın devlet ve devlet garantili borçlarının yeniden yapılandırılması suretiyle paketin 40 milyar dolara çıkabileceğini de açıkladı. Bu paket Ukrayna için, biz Türkler’in çok iyi bildiği kemer sıkma önlemlerini getiriyor. Bankacılık sektörünün rehabilite edilmesi, otomotiv, akaryakıt, iletişim hizmetleri gibi alanlara yeni vergilerini koyulması, özel tüketim vergisiyle lüks tüketimin vergilendirilmesi yolsuzlukla etkin mücadele, hane halklarının kullandığı doğalgaza üç haneli zamlar, sosyal transferlerin düzene sokulması gibi birçok kalemin bulunduğu paketin, siyaseten uygulanması kolay değil ama başka çare de yok, zira aşağıda daha geniş aktaracağımız tablo hiç de iç açıcı değil. Bugün ihtiyaç duyulan yapısal reformlar gerçekleştirilmezse ise ülkenin içinde bulunduğu ekonomik girdaptan uzun yıllar çıkışı pek mümkün gözükmüyor.


Ukrayna Merkez Bankası rezervleri eridi, Grivna 2014 yılında dünyada en çok değer kaybeden para birimi oldu
-----------------------------------------------------------------------------------------------------------


Ukrayna, 2014 yılında parası dolar karşısında en çok değer kaybeden ülke olurken, Merkez Bankası rezervleri ise bir dönem 5.6 milyar dolara kadar inerek, ülkenin aylık ithalatını bile karşılayamayacak seviyelere geriledi. 2013 yılında bir dolar 8 grivnadan işlem görürken, bir ara dolar serbest piyasada 40 grivnalara ulaştı. Şimdi ise merkez bankası kuru sağlanan ateşkes, alınan önlenmler ve IMF antlaşmasıyla bir süredir istikrarlı bir biçimde 22 grivnanın atlında seyrediyor. Güçlenen dolar, küçülen ekonomi borcun milli gelire oranını %40’lık seviyeden önce %70’lere daha sonra ise muhtemelen %100’ün üzerine çıkaracak. 12 aylık Enflasyon resmi verilere göre nisan ayı itibarıyla %61’e ulaşırken, halkın hissettiği enflasyonun bu oranın çok ötesinde olduğu bir gerçek.


Ukrayna kamu şirketi Naftogaz’ın yıllık görev zararları GSMH’nin %8’ini buluyor
-------------------------------------------------------------------------------


Ukrayna’nın milli gelirinin %56’sı kamu harcamalarına gidiyor. Emekli maaşları toplamda %18’lik payla ilk sırada yer alıyor. Bu %18’lik oranda dünyada emekli maaşlarına milli gelirin en yüksek oranı. Bir karşılaştırma yapmak açısında ABD ve Türkiye’de emekli maaşlarının GSMH’ye oranı %6’lar civarında. Emekli maaşlarının oldukça az olduğu ülkede, emekli sayısının çokluğu daha da önemlisi imtiyazlı emekli sınıflarının varlığı, ülkeyi, dünyada emekli maaşlarının milli gelire oranında birinci sıraya taşıyor.

Ukrayna’nın devlet finansmanında en büyük problemlerinden bir başkasını, Naftogaz’ın görev zararları oluşturuyor. Doğalgaz üretim, iletim ve dağıtımıyla yükümlü olan kurumun görev zararları milli gelirin %8’ini buluyor. 2015 yılında bu kurumun açıklarını kapamak için gereken rakamın 6.4 milyar doları bulacağı tahmin edilirken, bu açığın merkezi hükümet tarafından bir şekilde karşılanması gerekecek. Devlet alımlarındaki yolsuzluklardan hazinenin kaybı ise yaklaşık 2 milyar dolar. Tüm bunlar toplandığında aslında önemli bir kaynak potansiyeli ortaya çıkıyor. Emeklilik sisteminde reform gerçekleştirilmesi, kamu alımlarında şeffaflığın sağlanması ve Naftogaz’ın üretim, iletim ve dağıtım olarak ayrı firmalara bölünmesi, bu sektördeki özelleştirmeler, sübvansiyonların doğru düzenlenmesi ve yolsuzluğun engellenmesiyle ciddi bir kaynak ortaya çıkması mümkün. Ancak bu kaynakların oluşması için hem güçlü bir siyasi iradeye hem de zamana ihtiyaç duyulacak. Bu nedenle bütçe ve bütçe dışı açıkların kapatılması, borç servisinin sorunsuz bir biçimde sürdürülmesi ve yatırımlar için kısa vadede dış kaynak gereksinimi kaçınılmaz.


Ukrayna’nın dış kaynak ihtiyacında IMF’in adı ön plana çıkıyor
--------------------------------------------------------------


IMF’in 17.5 milyar dolarlık kredisinin omurgasının oluşturduğu 40 milyar dolarlık 4 yıllık dış kaynak paketinde, 7.5 milyar dolarlık bölümün diğer uluslararası finans kurumlarının vereceği borçlar, AB, ABD, Almanya, Fransa, Kanada gibi ülkelerin ikili antlaşmalar ile vereceği kredileler karşılanması planlanıyor. Maliye Bakanı Natali Jaresko’nun üzerinde çalıştığı ve bugüne kadar alınan satılan bono ve tahvillerin anaparalarında kesinti, kupon ödemelerinde azaltma ve vade erteleme yöntemiyle ise bir 15 milyar dolarlık daha kaynak oluşturulması ise paketin üçüncü boyutu. IMF, 2016 yılından itibaren Ukrayna bütçesinin faiz dışı fazla vereceğini öngörüyor.


Ukrayna’da yabancı sermaye yatırımları 2016 yılında hızlanacaktır
-----------------------------------------------------------------


Özel sektör yatırımların gelince, yatırımlarda azalma zaten 2013 yılında başlamıştı. Yabancı sermayenin ülkeye girişinde önemli göstergelerden biri olan şirket satınalma ve evliliklerinde, 2014 yılında bir önceki yıla göre adet olarak %55, değer olarak ise %80 azalma meydana geldi. 2015 yılı da çok farklı bir yıl olmayacaktır. Yabancı sermaye konusunda, bir başka dikkat edilecek gösterge ise Güney Kıbrıs Rum Kesiminin, Virgin Adaları gibi offshore cennetlerinin Ukrayna’daki toplam yabancı sermaye stoğunun neredeyse yarısını oluşturması. Bunun nedeni ise birçok Ukraynalı şirketin parasının ve Rusya kaynaklı yatırımların vergi avantajından dolayı bu ülkeler üzerinden gelmesi. Önümüzdeki dönemde bu ülkeler üzerinden sermaye girişlerinde bir daralmanın yaşanması kaçınılmaz.

Avrupa’da, gelişmiş ülkelerde kar marjları sınırlı, büyüme alanları, yeni yatırım imkanları dar bundan dolayı oldukça büyük miktarda fon, ya doğrudan yatırım stoğu gelişmiş ülkelere yöneliyor. Rusya’dan kaçan sermaye, Ortadoğu’daki karışıklıklar da düşünüldüğünde bu ortamda, parası yüksek miktarda değer kaybeden ve görece ucuzlayan Ukrayna, özellikle batı sermayeli şirketlerin ve fonların ilgisini çekecektir. Ancak iki önemli sorun bu durumun önündeki engel olarak karşımızda duruyor. Birincisi ülkenin doğusundaki çatışma ortamı diğerleri ise yapısal reformların gerçekleştirilmesi. Doğu’daki çatışma ortamı şimdilik en azından dondurulmuş gözüküyor. Ukrayna, gerekli reformları ne kadar hızlı yapar ve yatırımcılara ülkede hukukun üstünlüğünün tesis edildiği konusunda ne kadar hızlı güvence verebilirse, o kadar hızlı yatırım alacak ve yüksek büyüme oranlarına kavuşacaktır. 2016 yılından itibaren, reformlar kararlılıkla sürdürüldüğü takdirde, özellikle enerji, tarım, gıda ve otomotiv gibi sektörlerde batı kaynaklı yabancı yatırımlara tanıklık edeceğiz.


İşsizlik, enflasyon ve büyüme gibi makro göstergeler sıkıntılı bir görünüm arz ediyor
-------------------------------------------------------------------------------------


IMF heyeti, Ukrayna’ya mayıs ayının son haftasında yaptığı ziyaretin ertesinde kısa bir açıklama yaptı. Fona göre, Doğu’daki çatışma ortamının ekonomiyi öngörülenden daha fazla etkilemesinden dolayı, ülke için küçülme tahmini aşağı doğru revize edilerek %9’a çekildi. Fon yetkilileri, yıl sonunda enflasyonun ise %46 olacağını öngörüyorlar. Yüksek enflasyonun temel nedeni ise, grivnadaki aşırı değer kaybı ve görece artan enerji fiyatları. Buna karşılık raporda olumlu olarak göze çarpan maddeler, döviz piyasasının, 9.6 milyar dolarlık Merkez Bankası’nın düşük rezervlerine rağmen istikrarlı olması ve beklenenden daha iyi gerçekleşen bütçe rakamları. Genel olarak işsizliğin ciddi bir sorun olmadığı ülkede, IMF işsizlik oranının ise 2013 yılındaki %7.3’lük seviyesinden, %11.5’e çıkacağını tahmin ediyor.

2014 yılı bankacılık sektörü açısından Ukrayna’da kâbus yılı oldu. Grivna mevduatlarının %13.7’si, döviz mevduatlarının ise %37.2’si bankacılık sisteminden çekildi. Son bir buçuk yıl zarfında 40’tan fazla bankaya Merkez Bankası tarafından el konuldu. Ukrayna gibi bankacılık sektörünün toplam aktifleri açısından küçük bir ülkede hala 140 civarında banka faaliyet gösteriyor. Önümüzdeki dönemde sektörde konsolidasyon kaçınılmaz olacaktır. Bankacılık sektörünün yeniden yapılandırılması, uzun vadeli tarım yatırımlarının önünü açacak tarım toprağının alım satımının önündeki engelin yani, bu konuya yasak getiren moratoryumun kaldırılması, her yıl milli gelirin %8’ine yakın açık veren Naftogaz’ın üretim, iletim ve dağıtım şirketleri olarak 3’e ayrılması ve genel manada enerji sektörünün liberalleştirilmesi, emeklilik reformunun gerçekleştirilmesi, devlet alımlarında şeffaflaşmanın temini ve yolsuzlukla etkin mücadele orta vadedeki önemli meydan okumalar olarak hükümetin önünde duruyor. Bankacılık sektörünün yeniden yapılandırmasında bir başka önemli nokta, icra iflas sisteminin yetkin bir biçimde çalışabilir hale getirilmesinden geçiyor, zira verdiği problemli kredileri almakta zorlanan bir bankacılık sektörü, kredi vermede çok ağır ve gereğinden fazla seçici davranarak, piyasanın ihtiyaç duyduğu miktarda paranın sistem içine girmesine dolaylı olarak engel oluyor.


Sonuç
-----


Ukrayna, inkâr edilemez bir gerçek ki, tarihinin en zor dönemini yaşıyor ama buna karşılık halkın büyük çoğunluğu pozitif ve gelecekten ümitli. Halk da, ülkedeki yabancılar da, ülkedeki tüm sorunlara rağmen bugüne kadar hiç görülmemiş bir reform yapma iradesinin varlığını hissediyor. Dünya Bankası İş Yapma Kolaylığı endeksinde, Ukrayna geçen yıl 96. sıradaydı, 2011 yılında 149 sırada olunduğu düşünülürse özellikle son dönemde büyük bir sıçramanın yapıldığı göze çarpıyor. Birkaç gün içerisinde açıklanacak 2015 raporunda, Ukrayna birkaç 10 basamak daha yukarı çıkabilir. Ekonomi bakanı Aivaras Abromavicius’a göre meclise bakanlar kurulu tarafından sevk edilen yasa tasarılarının yalnızca %44’ü kabul ediliyor, halbuki bakan gerçek manada reformların gerçekleştirilmesi için bu oranın %90’ların üzerine çıkarılması gerektiğini düşünüyor. Reformların sonuçları kısmen görüldükçe, halk da siyasiler de reform sürecine daha fazla destek olacaktır. Ukrayna’yı, uzun ve meşakkatli bir yolun beklediği kesin ancak tünelin ucundaki ışık da gözüküyor.

Ukrayna’da yatırıma uzun vadeli bakan, kaderini yalnızca bu ülkeye bağlamayan, finansman yapısı güçlü Türk firmaları için, Ukrayna önemli fırsatlar sunuyor. Evet risk var, evet Doğu’daki çatışmalar her an başlayabilir, evet reformlar istenilen hızda ilerleyemeyebilir ancak tüm parametrelerin pozitif olduğu Batı ülkelerinde ise bambaşka sorunlar Türk yatırımcıların karşısına çıkıyor. Pazara girmenin, pazarda yer kapmanın görece eşik değerleri çok yüksek, tüm rakipler neredeyse pozisyon almış durumda, yüksek rekabet satış fiyatlarını sınırlarken, maliyetler ise çok yüksek. Dolayısıyla, Türkiye’ye 2 saatten az uçuş mesafesinde bulunan, günde farklı şehirlerine 10’un üzerinde uçak seferi olan ve bu sayının her geçen gün daha da arttığı; ülkemiz vatandaşlarına vize uygulamayan, eğitimli ve medeni bir nüfus yapısına sahip Ukrayna, Türk yatırımcıların daha fazla ilgisini hak ediyor. Daha geç olmadan Türk şirketleri Ukrayna’yı yatırım radarlarına almalı ve bu ülkede kendileri için uygun fırsatları değerlendirmelidirler.

**Burak Pehlivan**
**Uluslararası Türk Ukrayna İşadamları Derneği(TUİD)**
**Yönetim Kurulu Başkanvekili**