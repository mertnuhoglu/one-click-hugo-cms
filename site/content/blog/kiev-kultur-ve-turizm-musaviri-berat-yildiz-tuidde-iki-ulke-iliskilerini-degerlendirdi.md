---
title: 'Kiev Kültür ve Turizm Müşaviri Berat Yıldız TUİD’de İki Ülke İlişkileri’ni değerlendirdi'
date: Mon, 12 Nov 2012 21:08:12 +0000
draft: false
tags: ["Berat Yıldız", "Bogdan Himenilskiy", "burak pehivan", "Filip Orlik", "Gorodetskiy", "Hürrem Sultan", "Taras Şevçenko", "TUİD", "TUİD (Türk Ukrayna İşadamları Derneği)", "TUİD Buluşmaları", "Ukrayna Türk Şehitlikleri", "Ukrayna Türkiye Turizm İlişkileri"]
type: post
---

![](https://lh5.googleusercontent.com/-qYe8-D1tMlQ/UKFqz7qVLZI/AAAAAAAACuE/XpqhWFSXwh8/s946/photo.jpg)

Türkiye Cumhuriyeti Kiev Kültür ve Turizm Müşaviri Berat Yıldız, TUİD Buluşmaları’nın bu haftaki konuğuydu. Yıldız, Türk Ukrayna İşadamları Derneği(TUİD) Genel Merkezi’nde Türkiye ve Ukrayna İlişkilerini kültür ve turizm perspektifinden değerlendirirken, programın moderatörlüğünü ise TUİD Yönetim Kurulu Başkanvekili Burak Pehlivan gerçekleştirdi.

Sunumun açılışında yapıtığı kısa konuşmada Burak Pehlivan, Berat Yıldız’ın görevinin artık sona erdiğini ve Ankara’ya tayininin çıktığını belirterek, “TUİD’in davetini çevirmeyerek en son programınız olarak böyle bir ektinliğe katılım gösterdiğiniz için size teşekkür ediyorum” dedi. Pehlivan, Berat Yıldız’ın görev süreci boyunca yalnız iki ülke turizm ilişkilerinin gelişimine katkıda bulunmakla yetinmediğini, akademisyen kimliğinin de etkisiyle Ukrayna tarihine, kültürüne ve iki ülke ilişkilerine dönük birçok yazı ve makale kaleme aldığını ifade etti. TUİD Başkanvekili “bu makalelerin ve yazıların da içinde yer aldığı Ukrayna temalı bir kitabı sayın müşavirimizden bekliyoruz “diyerek sözlerini tamamladı.

İki saati bulan sunumunda Ukrayna tarihini 10. Yüzyılda kurulan Kievskaya Rus Devleti’nden başlayarak ele alan Berat Yıldız, bu dönemde çeşitli Türk devletleri ile ilişkilerin geliştiğini, 13 yüzyılda yaşanan Moğol akınlarının ise hem bu Türk devletlerinin hem de Kievskaya Rus’un yıkımına yol açtığını ifade etti. Yıldız, Ukrayna Kazakları’nın Rusya, Polonya ve Osmanlı Devleti ile kültürel ve siyasi alandaki ilişkilerine değinerek konuşmasını sürdürdü. Kanuni Sultan Süleyman’ı eşi ve II. Selim’in annesi olan, Osmanlı Devleti’nin en güçlü figürlerinden biri olarak değerlendirilen Hürrem Sultan’a geniş bir biçimde değinen Kiev Kültür ve Turizm Müşaviri, Bogdan Himeniltskiy, Filip Orlik, Taras Şevçenko ve Mimar Gorodetskiy gibi Ukrayna’nın önemli tarihi ve kültürel şahsiyetleri hakkında da katılımcılara bilgi verdi. Birinci Dünya Savaşı sonrasında kurulan Ukrayna Devleti’nin tanıyan ilk devletlerin başında Osmanlı’nın geldiğini, aynı şekilde genç Ukrayna Cumhuriyeti’nin 1991’de kurulumunu ilk tanıyan devletlerin başında Türkiye’nin bulunduğu belirten Berat Yıldız, “tarih göstermiştir ki iki ülkenin güçlü ilişkileri her zaman iki ülke halklarının refahına da olumlu yansımıştır” dedi Bugün yurtdşında en çok Türk şehitliği bulunan ülkelerden birinin Ukrayna olduğunu belirten Yıldız, “Ukrayna yüzyıllar boyunca Rusya, Polonya, Avusturya Macaristan, Almanya ve Osmanlılar arasında cereyan eden savaşların coğrafyası oldu. Bugün ise barışın, refahın ve işbirliğinin coğrafyasıdır”, dedi.

Kiev Kültür ve Turizm Müşaviri, son yıllarda Türkiye ve Ukrayna ilişkilerinin turizm ve kültür perspektifinden çok geliştiğini, Ukrayna’nın en çok turist gönderdiği ülkenin Türkiye olduğunu, 1 Ağustos’ta kalkan vizelerin de etkisiyle bu yıl Türkiye’ye gelen Ukraynalı turist sayısının 640 bini bulacağını belirtti. Türkiye’den ise Ukrayna’ya gelen turist sayısının 2012 yılında 100 bini geçeceğini ifade eden Yıldız, özellikle Türk tarihi açısından önemi olan, tarihi ve doğal güzellikleriyle Kırım’ın, Batı Ukrayna’nın ve Kiev’in Türk turistlerin ilgisini çektiğininin altını çizdi.

Etkinlik TUİD başkanvekili Burak Pehlivan’ın, Kiev Kültür ve Turizm Müşaviri Berat Yıldız’a teşekkür plaketi vermesi ve yapılan ikramlar ile son buldu.

**CİHAN**

 

![](https://lh3.googleusercontent.com/-5soVT13NljM/UJ93rVQwx0I/AAAAAAAACqw/yF8lrsId9Fg/s758/DSCF3349.JPG)

![](https://lh5.googleusercontent.com/-IxDauK6MNwk/UJ93qCVzP5I/AAAAAAAACqk/I1Ty-ZmVyps/s758/DSCF3342.JPG)

![](https://lh3.googleusercontent.com/-Jui6Ba3A254/UJ93qJD1ctI/AAAAAAAACqg/F8PD_PXj-fM/s758/DSCF3334.JPG)

![](https://lh6.googleusercontent.com/-6kvQT13k-pY/UJ93p0El4yI/AAAAAAAACqY/7zsqc-6Kafg/s758/DSCF3328.JPG)