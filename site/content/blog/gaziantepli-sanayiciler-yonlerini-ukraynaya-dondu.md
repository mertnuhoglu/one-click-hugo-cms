---
title: 'Gaziantepli Sanayiciler yönlerini Ukrayna’ya çevirdi'
date: Wed, 03 Feb 2016 22:10:26 +0000
draft: false
tags: ["ali bulut", "Gaziantep", "Gaziantep Ticaret Odası", "Genel", "Halil Koçer", "hazırgiyim", "Hüseyin Öztürk", "Mehmet Haskaya", "oda", "Reis Reisoğlu", "tekstil", "TUİD (Türk Ukrayna İşadamları Derneği)"]
type: post
---

[![IMG_9650](https://burakpehlivan.org/wp-content/uploads/2016/02/IMG_9650.jpg)](https://burakpehlivan.org/wp-content/uploads/2016/02/IMG_9650.jpg)

Ukrayna’ya bir çalışma ziyareti gerçekleştiren, Gaziantep Ticaret Odası heyeti, Türk Ukrayna İşadamları Derneği(TUİD) genel merkezine bir nezaket ziyareti gerçekleştirdi. Ziyarette Ukrayna’nın içinde bulunduğu son ekonomik durum değerlendirilirken,  iki kurum arasındaki işbirliği olanakları da konuşuldu.

Görüşmede, Ukrayna’daki güncel ekonomik ve siyasi durum hakkında kısa bir sunum yapan TUİD yönetim kurulu başkanvekili Burak Pehlivan, ülkede yapısal reformların gerçekleşmesi ve görece istikrarın sağlanmasına paralel olarak Ukrayna’ya son aylarda, Türk iş dünyasının yoğun bir ilgisi olduğunu ve birbiri ardına heyetleri Kiev’de konuk ettiklerini belirtirken, Gaziantep Ticaret Odası yönetimini, Kiev’de ağırlamaktan duydukları memnuniyeti dile getirdi. Pehlivan, ağırlığını tekstil ve hazırgiyim sanayicilerinin oluşturduğu heyetin çok doğru bir zamanlamayla Ukrayna’ya geldiğini, Ukrayna’nın yalnızca ticarette değil, özellikle düşük maliyetli ancak buna karşılık nitelikli işgücüyle Türk sanayisi için yeni bir yatırım imkânı sunduğunu belirtti. Pehlivan, “AB ile Serbest Ticaret Antlaşması bu yıl yürürlüğe alınan ve dünyanın en büyük pazarı olan Avrupa Birliğine yalnızca bir günlük karayolu mesafesinde bulunan Ukrayna, umarız en kısa zamanda Türkiye ile de Serbest Ticaret Antlaşmasını imzalayacak ve ülkemizden daha fazla doğrudan yatırım için gerekli altyapıyı hazırlayacaktır” dedi. Pehlivan, Gaziantep’in Organize Sanayi Bölgeleri ve hafif sanayi alanında önemli bir birikim ve deneyime sahip olduğunu ve bu birikimin Ukrayna için önemine dikkat çekerken, en kısa zamanda TUİD olarak Gaziantep’e Ukrayna’yı anlatmak ve şehrin bu birikimlerini analiz etmek için bir teknik gezi planladıklarını ifade ederek sözlerini tamamladı.

Heyet başkanı, Gaziantep Ticaret Odası yönetim kurulu üyesi Reis Reisoğlu ise, TUİD’de gördükleri konukseverlikten dolayı dernek yönetimine teşekkür ederek başladığı konuşmasında, 2 milyonu aşan nüfusuyla Gaziantep’in, Türkiye’nin en büyük 6. şehri olduğunu, kentin düşük maliyetli ama buna karşı kaliteli üretimiyle Türkiye’nin sanayi merkezlerinden biri haline geldiğini söyledi. Reisoğlu, dünyada üretilen makine halısının %40’ının, Türkiye’de üretilen trikonun %80’inin ve yine okul kıyafetlerinin ise yarıdan fazlasının üreten ilin, tekstil ve hazırgiyimde Türkiye’nin medarı iftarı olduğunu belirtti. Heyet başkanı, Ukrayna’nın önemini bildiklerini, Erbil’de oda olarak bir temsilcilik açtıklarını, ikinci temsilciliği, ise Moskova’da açmayı planlarken, son gelişmeler üzerine, Kiev’e kaydırmayı düşündüklerini ifade etti.

Gaziantep Ticaret Odası genel sekreteri Halil Koçer, Gaziantep Ticaret Odasının 17 bin üye firma, 41 meslek komitesiyle, Türkiye’nin en büyük ticaret odalarından biri olduğunu belirtirken, şehirde 4 Organize Sanayi Bölgesinin olduğunu, 5.’inin ise hizmete alınmasının planlandığını söyledi. Koçer, Oda olarak, faaliyetlerini Türkiye’den takip ettikleri TUİD’den bir heyeti illerinden ağırlamaktan büyük memnuniyet duyacaklarını ifade etti.

Gaziantep Hazırgiyim derneği başkanı Mehmet Haskaya ise, derneklerinin  Türkiye’nin gönüllülük esasına göre kurulmuş en büyük işadamları organizasyonu olan Türkonfed’e aynı TUİD gibi üye olduğunu, kısa bir süre önce federasyon başkanları Hüseyin Öztürk’ün de TUİD genel merkezine bir çalışma ziyareti gerçekleştirdiğini bildiklerini söylerken, Gaziantepli sanayiciler olarak mevcut pazarlarını güçlendirmek ve yeni pazarlara ulaşmak için Ukrayna’da  olduklarını ifade etti. Haskaya, Ukrayna’nın bu anlamda çok önemli olduğunu, Ukrayna’ya gönderilen Türk tekstil ve hazırgiyim ürünlerinde, bu sektörde 100 binden kişinin istihdam edildiği Gaziantep’in büyük payı olduğunun altını çizerek sözlerini tamamladı.

Son olarak söz alan TUİD Herson temsilcisi Ali Bulut, “Gaziantep Ticaret Odası, Kiev’de bir temsilcilik açmaktansa, derneğimizi burada kendi temsilcilikleri olarak görebilirler, boşuna bir kaynak harcanmasına gerek yok, fiziksel olanaklarımız da, buradaki personelimiz de Gaziantepli işadamlarının hizmetindedir” dedi. Aynı zamanda, tarım alanında Ukrayna’da uzman bir isim olan Bulut, konuklara sektörün ülkedeki durumuyla ilgili kısa bir de sunum gerçekleştirdi.

Gaziantep Ticaret Odası heyetinin, TUİD genel merkezine yaptığı çalışma ziyareti iki kurum arasında işbirliği protokolü düzenlenmesi, hediye takdimi ve ziyaretin anısına, hatıra fotoğrafı çekilmesiyle sona erdi.







![IMG_9621](https://burakpehlivan.org/wp-content/uploads/2016/02/IMG_9621.jpg)![IMG_9578](https://burakpehlivan.org/wp-content/uploads/2016/02/IMG_9578.jpg)![IMG_9573](https://burakpehlivan.org/wp-content/uploads/2016/02/IMG_9573.jpg)[![IMG_9658](https://burakpehlivan.org/wp-content/uploads/2016/02/IMG_9658.jpg)](https://burakpehlivan.org/wp-content/uploads/2016/02/IMG_9658.jpg) ![IMG_9635](https://burakpehlivan.org/wp-content/uploads/2016/02/IMG_9635.jpg)![IMG_9648](https://burakpehlivan.org/wp-content/uploads/2016/02/IMG_9648.jpg)