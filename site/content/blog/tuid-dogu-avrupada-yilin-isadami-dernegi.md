---
title: 'TUİD, Doğu Avrupa’da Yılın Türk İşadamı Derneği'
date: Thu, 29 Nov 2012 16:20:53 +0000
draft: false
tags: ["Ali Rıza Koska", "Burak Pehlivan", "Cem Murat Aytaç", "doğu avrupa işadaları", "Dursun Altınışık", "Mustafa Oksar", "Ömer Süslü", "Ömür Şölendil", "Romanya", "TİAD", "TUİD", "TUİD (Türk Ukrayna İşadamları Derneği)", "yılın işadamı derneği ödülü"]
type: post
---

[![](https://burakpehlivan.org/wp-content/uploads/2012/11/DSCN0266.jpg "DSCN0266")](https://burakpehlivan.org/wp-content/uploads/2012/11/DSCN0266.jpg)

Türk Ukrayna İşadamları Derneği, Doğu Avrupa’da yılın işadamı derneği ödülünü Bükreş’te düzenlenen bir tören ile aldı. Romanya Türk İşadamları Derneği Başkanı ve aynı zamanda DTİK Balkan Komitesi Başkanı Ömer Süsli, ödülü, TUİD Yönetim Kurulu Başkanı ve aynı zamanda Eczacıbaşı Holding’in maden grubu şirketi Esan’ın Rusya, Beyaz Rusya ve Ukrayna’dan sorumlu yöneticisi olan Cem Murat Aytaç’a, takdim etti. Türkiye Cumhuriyeti Bükreş Büyükelçisi Ömür Şölendil’in de onurlandırdığı gecede, TUİD başkanvekili Burak Pehlivan, TİAD eski başkanı Dr. Dursun Altınışık, Romanya Fenerbahçeliler Derneği Başkanı Mustafa Oksar, Romanya Galatasaraylılar Derneği Başkanı Ali Rıza Koska, Bükreş Ticaret Müşaviri Bahadır Necat, TİAD yönetim kurulu üyeleri, işadamları, Türk ve Romen basın mensupları da hazır bulundular.

Ödül ile ilgili bir konuşma yapan Romanya Anayurt Gazetesi sahibi Hamdi Yılmaz, TUİD’in başarısının büyüklüğüne dikkat çekerek, “Ukrayna’ da gerçekleştirdiğiniz faaliyetleri burada büyük bir gururla takip ediyoruz, Doğu Avrupa’da faaliyet gösteren 30 civarında Türk işadamı derneği arasından, 2012 yılında dernek olarak gösterdiğiniz büyük performanstan dolayı ödül komitemiz sizi bu ödüle layık gördü” dedi. Törende kısa bir konuşma yapan Türkiye Cumhuriyeti Bükreş Büyükelçisi Ömür Şölendil ise, Ukrayna’nın çok zor bir coğrafya olduğunu, kendisinin de bir dönem Dışişleri Bakanlığı’ndaki görevi gereği sık sık ziyaret ettiği bu ülkede Türk işadamlarının ve onların ülkedeki çatı kuruluşu olan TUİD’in başarısını görmenin kendisini memnun ettiğini belirterek TUİD heyetini tebrik etti.

Tören sonrası TRT’ye özel bir röportaj veren TUİD Yönetim Kurulu Başkanı Cem Murat Aytaç ise Türk Ukrayna İşadamları Derneği’nin son yıllarda önemli bir atılım gösterdiğini, Ukrayna’daki yapısını güçlendiren derneğin, Doğu Avrupa’daki Türk işadamları dernekleri arasında bir iletişim platformu olacak DAİB, Doğu Avrupa Türk İşadamları Dernekleri Birliği projesini ortaya koyduğunu ve son dönemde bu proje ile ilgili çalışmaları yoğunlaştırdıklarını ifade ederek, “yurtdışındaki Türk işadamları olarak dayanışma içerisinde olmamız elbette ki faydalı olacaktır, yurtdışındaki ticaret müşavirliklerimiz, işadamı derneklerimiz ve işadamlarımız birbirleriyle iyi iletişim içerisinde oldukları ve birbirlerini destekledikleri sürece Türk sermayesi hem bulundukları ülkeye hem de Türkiye’ye daha faydalı olacaklardır” dedi.

Romanya’daki Türk İşadamları Derneği TİAD’ın 3 dönem başkanlığını yapan Dr. Dursun Altınışık ise yaptığı konuşmada komünizmin hala hakim olduğu 1980 yılından beri Doğu Avrupa’da ticaret yaptığını, o dönemlerde Kiev, Bükreş, Prag, Budapeşte gibi birçok Doğu Avupa başkentlerinde ticareti bulunduğunu belirterek, “bu coğrafyada en zor iş yapılan yer ise ta o dönemlerde de Kiev’di, Ukrayna’ydı ve bu durum hala değişmedi. Benim gözümde Ukrayna’daki Türk işadamları birer kahramandırlar, TUİD Heyetinin şahsında Ukrayna’daki tüm işadamlarımızı başarılarından dolayı tebrik ve takdir ediyorum”diyerek sözlerini tamamladı..

TUİD Başkanvekili Burak Pehlivan ise, bu ödülün alınması kadar, bu ödüle Romanya’da layık görülmelerine dikkat çekerek, “Romanya gibi güçlü bir Türk Toplumu’nun, 13 bin Türk firmasının ve çok başarılı işadamı derneklerinin bulunduğu bir ülkede Doğu Avrupa’nın en başarılı Türk işadamı derneği ödülüne layık görülmemiz çok önemli, Romanya Türk toplumuna ve ödül komitesine her şeyden önce bu olgunluklarından dolayı müteşekkiriz”dedi.
Gece, Romanya Sanayi ve Ticaret Odaları Birliği’nin 2012 yılında Romanya’da yılın işadamı seçtiği ve ödülünü Romanya eski cumhurbaşkanı İon İliescu’dan alan Ömer Süsli’ye, bu başarısına ilişkin özel ödülün TUİD Yönetim Kurulu Başkanı Cem Murat Aytaç tarafından, takdim edilmesi ve Türk sanat müziği icrasıyla son buldu.

[http://tuid.org.ua/tuid-dogu-avrupada-yilin-turk-isadami-dernegi](http://tuid.org.ua/tuid-dogu-avrupada-yilin-turk-isadami-dernegi)

\[gallery\]