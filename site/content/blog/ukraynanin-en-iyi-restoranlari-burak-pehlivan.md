---
title: 'Ukrayna’nın en iyi restoranları, Burak Pehlivan'
date: Sat, 12 Dec 2015 23:53:10 +0000
draft: false
tags: ["Adnan Öner", "en iyi restoran Kiev", "en iyi restoran Ukrayna", "Gezi ve Restoran", "Intercontinental Kiev", "İtalyan mutfağı", "kafe", "Lubimıy Dydya", "Mehmet Önkal", "Ödül Töreni", "Restoran", "Ukrayna Mutfağı", "Yaşam", "Zalatoy Farel"]
type: post
---

[![frhjsfjg](https://burakpehlivan.org/wp-content/uploads/2015/12/frhjsfjg.jpg)](https://burakpehlivan.org/wp-content/uploads/2015/12/frhjsfjg.jpg)

Hoteliero, Ukrayna’da turizm, otelcilik ve yeme içme sektöründeki profesyonelleri, yatırımcıları bir araya getiren bir kulüp. Kulübün başkanı Andriy Skipyan ve genç ekibi, hakikaten sektör için önemli işler yapıyorlar. Yaptıkları faaliyetlerden en önemlisi ise her yıl organize ettikleri ve konaklama sektöründe Ukrayna’nın en iyilerinin belirlendiği Hoteliero ile yeme içme sektöründe ülkenin en iyilerinin belirlendiği Sol\* ödülleri organizasyonu. Aday belirleme ve seçme süreçlerinin dünyanın en büyük danışmanlık firmalarından Deloitte tarafından denetlenmesi, yılların birikimiyle oluşan objektiflik ve şeffaflık, bu ödüllerin saygınlığının yalnız Ukrayna’da değil, bölge ülkelerinde de kabul edilmesini sağlıyor. Nitekim Hoteliero, Rusya’da yine ülkenin en iyilerini belirlerken, Türkiye’de ise bu alanda yatırım yapmak için çalışmalarını başlatmış durumda.

![12316661_1196529727025438_3545229476691106081_n](https://burakpehlivan.org/wp-content/uploads/2015/12/12316661_1196529727025438_3545229476691106081_n.jpg)

Bu hafta içinde Intercontinental Otel’de gerçekleşen ortak galada hem kazanan otellere hem de kazanan yeme içme mekânlarına ödülleri verildi. Ödüllere geçmeden önce şunu belirtmeliyim ki, gece bugün kadar Ukrayna’da gördüğüm en başarılı, en nitelikli organizasyonlardan biriydi. Yeme içmeye merakım bilinir. Yoğun çalışma temposunun içerisine mutlaka keyifli bir yemeği sıkıştırmaya çalışırım. Türkiye’de de, Ukrayna’da da, seyahat ettiğim ülkelerde de iyi restoranları kafeleri keşfetmeye zaman ayırırım. “Sol” ödüllerinin, ülkedeki iş, sanat, kültür yaşamının önde gelen isimlerinden oluşan uzmanlar kuruluna davet edildiğimde de, bunun için daveti tereddüt etmeden kabul ettim. Uzmanlar kurulundaki diğer isimlerle birlikte toplam 1140 mekanı inceledik, bunlar arasından 11 ayrı kategoride her kategoride 10’ar adet mekan olmak üzere toplamda 110 işletmeyi mutfak, ortam, servis kalitesi gibi kriterler açısından belirledik. Bu 110 yerin her birinde Ukraynalı jüri üyelerinin yanı sıra dünyanın farklı ülkelerinden gelen jüri üyelerinden en az ikisi tadım yaparak, değerlendirmelerini yaptılar ve sonuçta jüri sektörün en iyilerini seçti. Hemen hemen tamamı restoran sahiplerinden oluşan jüri üyelerinin restoranları ise ödül yönetmeliği gereği yarışmaya katılamadı.

![12341533_950406065017019_1575582272804109102_n](https://burakpehlivan.org/wp-content/uploads/2015/12/12341533_950406065017019_1575582272804109102_n.jpg)

Yazımın başında da bahsettim gibi aslında iki ayrı ödül töreni bir arada yapıldı. Otelcilikle ilgili ödül törenine değinmeyeceğim ancak şunu belirtmek gerek ki, bu alanda da ülkemizin artık dünya çapında bir konuma gelmesi, bunun sonucu olarak 15 kişilik jüride iki Türk’ün yer alması gecenin bana en keyif veren yönü oldu. Aynı masayı paylaşma olanağı bulduğum Intercontinental İstanbul’un yönetim kurulu üyesi, turizm sektöründe 38 yılı devirmiş bir isim olan Mehmet Önkal ile Swiss Otel Bosphorus’un 25 yıllık concierge yöneticisi Adnan Öner ile yeme içme üzerine yoğun bir tur yapmak ve sahip oldukları engin deneyimlerden istifade etmek ise bu tip organizasyonlara zaman ve emek harcamanın çoğu zaman getirdiğinin çok daha ötesinde tatlı bir mükâfat oldu.

[![goodman-steak-house](https://burakpehlivan.org/wp-content/uploads/2015/12/goodman-steak-house.jpg)](https://burakpehlivan.org/wp-content/uploads/2015/12/goodman-steak-house.jpg)
_**Foto**: En iyi et restoranı Goodman Steak House_

Gelelim ödüllere. 11 ayrı kategorideki ödüllerin altısı Kiev’deki mekânlara giderken, 5’ini ise Kiev dışındaki yerler almayı başardı. En iyi kafe olarak benim işyeri komşum diyebileceğim Fair Fintch(Sevimli İspinoz) seçilirken, en iyi et restoranı ise, ilk kez 2007 yılında leziz bifteğini Moskova’da tatma olanağı bulduğum, artık ünü dünyaya yayılmış bir restoran işletmecisi olan Mihail Zelman’ın bu sefer oturduğum yerden komşum Goodman Steak House’u oldu. En iyi balık restoranı ödülü Lvov’a 100 km mesafedeki Karastov’da bulunan Zalatoy Farel(Altın Alabalık)’a giderken, en iyi Ukrayna mutfağı ödülünü ise, ülkenin Karpatlardaki kayak merkezi Bukovel’deki Gribova Hata(Mantar Evi) aldı. Ukrayna’daki en iyi yabancı mutfak ödülü ise Odesa ziyaretlerimde mutlaka uğradığım İtalyan restoranı Fratelli’ye gitti.

En iyi pastane, Arena iş ve alışveriş merkezi kompleksinde geçtiğimiz yıl açılan The Cake olurken, yine Kiev’in merkezinde, Beserabya meydanında yer alan Sabaka Siyela Golubka(Köpek Güvercini Yedi), en iyi şarap kavına sahip mekân ödülüne layık görüldü. Jüri ülkenin en iyi brasseriesi olarak kuzey şehri Çervnigov’da bulunan Dim Piva ta Myaca(Bira ve Et Evi)’ni seçerken, en iyi özel mutfakta Ukrayna’nın kültür başkenti Lvov’dan bir restoran, Vintage Nouveau birinci geldi. Son olarak bu yıl açılan en iyi restoran ödülüne yine bir komşum Ortadoğu mutfağı ile Avrupa mutfağını harmanlayan Lubimıy Dydya(Sevgili Amcam) layık görülürken, ülkenin en iyi barı olarak ise Paravoz Speak Easy seçildi.

[![jbb-](https://burakpehlivan.org/wp-content/uploads/2015/12/jbb-.jpg)](https://burakpehlivan.org/wp-content/uploads/2015/12/jbb-.jpg)

_**Foto**: En iyi özel mutfak Vintage Nouveau._

Ben, bazı kategorilerde mesela en iyi brasserie ve bar sınıflarında bir değerlendirme yapmadım. Ancak genel olarak beklentilerle, sonuçların uyumlu olarak gerçekleştiğini söyleyebilirim. Bir iki kategoride gönlümde yatan aslan başkaydı ancak hepimizin oyu, etki alanı sınırlı tabii ki. Marifet iltifata tabiidir. Başarı mutlaka takdir edilmeli ki, gelecek başarılar için bir motivasyon olsun. Biz Türkler, yüceltme, taltif, övgü noktasında, yaşamın diğer alanlarında özellikle hayır hasenat konusunda olduğumuz kadar cömert değiliz. Düşünün, Ukrayna’daki bu organizasyonun tam manasıyla karşılığı turizm ülkesi Türkiye’de yok. Dünyanın en çok yabancı turist alan ilk on şehrinden ikisine sahibiz, ancak bunlardan birinde Antalya’nın merkezinde konuklarınızı ağırlayabileceğiniz pek restoran bulamazsınız. Refahı artan Türk insanı, yılda 35 milyonu aşan yabancı konuklarımız çok daha nitelikli yeme içme yerleri arzu ediyor. Bu tarz girişimler, ödüller elbette tek başlarına yeterli olmaz ama sektörde standartların artması noktasında ülkemizde böyle organizasyonlara ihtiyaç var. Yeme içme sektöründeki katma değer artmalı ki, insanımız ve konuklarımız yediklerinden içtiklerinden daha çok keyif alabilsin ve böylece bu alanda çalışanların, yatırım yapan işletme sahiplerinin gelirleri artabilsin.

**Burak PEHLİVAN**

**_Sol: Rusça “Tuz” manasında_.**
---
### Comments:
#### 
[burakpehlivan]( "burakpehlivan@hotmail.com") - <time datetime="2018-02-18 08:26:03">Feb 0, 2018</time>

Duygu Hanım restoranın web adresi şu şekilde, https://zolotaforel.ua
<hr />
#### 
[duygu]( "duygueemin@gmail.com") - <time datetime="2018-01-16 14:41:33">Jan 2, 2018</time>

Merhaba. Lvov’a 100 km mesafedeki Karastov’da bulunan Zalatoy Farel(Altın Alabalık) restaurantını nette bulamadım. tam ismi bu mudur acaba?
<hr />
