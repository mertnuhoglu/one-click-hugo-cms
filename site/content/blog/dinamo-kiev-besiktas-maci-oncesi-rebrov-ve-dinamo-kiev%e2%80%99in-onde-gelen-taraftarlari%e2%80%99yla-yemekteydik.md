---
title: 'Dinamo Kiev Beşiktaş Maçı Öncesi Rebrov ve Dinamo Kiev’in Önde Gelen Taraftarları’yla  Yemekteydik'
date: Tue, 18 Oct 2011 08:03:08 +0000
draft: false
tags: ["Beşiktaş", "Dinamo Kiev", "Kiev", "Spor", "Spor", "Ukrayna", "Ukrayna Beşiktaşlılar Derneği"]
type: post
---





























**![haber](http://www.arsiv.tuid.org.ua/images/haber/bjk12.jpg)**

Yaklaşık bir aydır yazılarıma ara vermiştim. Hem yaz sonrası işlerin yoğunluğu, hem yaptığım kısa bir tatil hem de Ukrayna Beşiktaşlılar Derneği’nin kuruluş çalışmaları, yazıya ayırmak istediğim zamanı kaplamıştı. Nitekim kısa bir zaman içerisinde Beşiktaş Derneği ve derneğin kuruluş çalışmalarına ilişkin bir yazı da kaleme alacağım. Geçtiğimiz hafta, Kiev’de Tike Restoran’da Ukrayna Beşiktaşlılar Derneği olarak yaklaşan Dinamo Kiev maçı öncesi Dinamo Kiev Yardımcı Hocası Rebrov ve Dinamo Kiev’in önde gelen taraftarlarını misafir ettik.  Yemeğin birincil amacı 20 Ekim’de oynanacak maç arifesinde Beşiktaş ve Dinamo Kiev taraftar dernekleri arasında planlanan yemeğin ayrıntılarını planlamaktı, ama bu amacın yanı sıra konuklara Türk kültürüne ait bazı tatları da tattırmak istedik.  Yemekte, Ukrayna Plaj Voleybolu Federasyonu Başkanı ve ülkenin en presjtili restoran zinciri Naşa Karta’nın sahibi Nikolay Tişenko ve Ukrayna Televziyon Dünyası’nın en sevilen şefi Sergey Gorlaçev hazır bulunması bu anlamda önemli bir sınavdı.

Yemeği verdiğimiz Türk restoranı Tike’ye bir parantez  açmak istiyorum. Tike benim önemsediğim bir restoran. Kiev’deki diğer Türk restoranlarına da beğenerek gidiyorum ve her birinin kendine göre müthiş özellikleri ve bana göre yaptıkları nefis yemekleri var ancak yapılan yatırım olarak  Tike’yi ayrı bir yere koymak gerekiyor. Milyonlarca dolar harcanarak oluşturulan restoran, restoran olmanın yanı sıra Türk yemek kültürünün de bayraktarlığını yapıyor. Bundan dolayı Kiev’de, genel olarak yabancı konuklarımı Tike’ye davet etmeyi tercih ediyorum.  Elbette bazı yemeklerin daha iyilerini Türkiye’de yemek mümkün ve servis kalitesi de Türkiye ile bir olmuyor ama yine de Tike’ye haksızlık etmemek gerek. Neticede buranın imkan ve koşullarıyla müşteriye hizmet etmeye çalışıyorlar. Bu tarz  müesseselerin Ukrayna gibi ülkelerde yaşaması, yaşatılması gerek.

Konuklarımızdan Nikolay Tişenko Safe, Turgenyev, Velür gibi Kiev’in en lüks restoranlarının sahibi olan bir isim ayrıca mesleğinin zirvesine çıkmış bir şef, keza Sergey Gorlaçev’i de Ukrayna’da gastronomiye ilgi duyup tanımayan yoktur. Böyle iki isimi bir restorana çağırıyorsanız, mahçup olmamanız gerek. Mezelerin ekseriyesi, konuklardan geçer not aldı diyebilirim ama Hüseyin Usta’nın mangalı ve daha sonra da ikram edilen helva ise misafirleri hayran bıraktı. Rebrov’un böyle nefis bir eti en son Türkiye’de yemiştim demesi doğru bir seçim yaptığımızın imzası oldu.  Masada bulunan  Dinamo Kiev’in önde gelen taraftarların tümünün Türkiye’ye birden fazla gitmiş olmaları ve Türkiye sevgileri görülmeye değerdi.

1980 yıllardaki Dinamo Kiev Beşiktaş maçlarından,  geçen yıl iki takım arasında gerçekleşen karşılaşmalara kadar geçmiş maçların konuşulduğu yemekte, iki kulüp arasında üst üste yapılan karşılaşmaların karşılıklı dostluğu pekiştirdiği karşılıklı olarak ifade edildi. Dinamo Kievli dostlar alınmasınlar ama inşallah bu dostluk Beşiktaş’ın bu yıl iki maçta alacağı galibiyetlerle daha da pekişir. Bugün maçın oynanacağı Lobanoskiy Stadı’nda Ukrayna Beşiktaşlılar Derneği ve Dinamo Kiev taraftar dernekleri arasında dostluk ve işbirliği protokolü imzalayacağız. Spor hakikaten rekabet olduğu, kadar dostluk ve kardeşlik demek.

 

**Burak Pehlivan**

**
** 


**
**





