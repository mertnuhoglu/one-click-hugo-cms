---
title: 'Ukrayna Ticaret ve Sanayi Odası 2017 Genel Kurulu konuşmam'
date: Sun, 20 Aug 2017 20:50:10 +0000
draft: false
tags: ["Dış Ticaret", "Ekonomi", "ekonomi", "Ticaret", "TUİD (Türk Ukrayna İşadamları Derneği)", "Türkiye Ukrayna Serbest Ticaret Antlaşması", "Ukrayna", "Ukrayna Ticaret ve Sanayi Odası"]
type: post
---

![](https://burakpehlivan.org/wp-content/uploads/2017/08/IMG_2984-32-Копировать.jpg)




Ukrayna Ticaret ve Sanayi Odası 2017 genel kurulunda bir Türk olarak konuşan tek yabancı olmaktan büyük onur duydum. Kurum, Türkiye Odalar ve Borsalar Birliği'nin(TOBB) Ukrayna'daki karşılığı ve Dış Ekonomik İlişkiler Kurulu’nun(DEİK) ülkedeki muhatap kuruluşu. Genel Kurulda yaptığımı konuşmamın tamamı aşağıda yer alıyor. İki ülke arasında arzulanan 15 milyar dolarlık dış ticaret hacmine ancak Türkiye Ukrayna Serbest Ticaret Antlaşması’nın imzalanmasıyla ulaşıp, hatta bu hedefi geçebiliriz. Ukrayna Sanayi ve Ticaret Odası’na bu anlaşmayı güçlü bir biçimde destekleyen ve sürekli işbirliği içerisinde olduğumuz ülkenin en büyük iş dünyası örgütü.




**Sayın Başkan, Ukrayna Ticaret ve Sanayi Odası’nın saygıdeğer üyeleri, değerli konuklar**




Türkiye Ukrayna ekonomik ve siyasi ilişkileri altın çağını yaşıyor. Ukrayna’da 600 Türk sermayeli firma faaliyet gösterirken, ülkedeki Türk yatırımlarının toplamı 2 milyar doları geçiyor. Türk şirketleri yurtdışında genelde tekstil, inşaat, gıda gibi klasik sektörlerde başarılıyken, Ukrayna’da ekonominin hemen hemen her alanında başarılı Türk firmalarına rastlıyoruz. Türk inşaat firmaları ise aralarında Kiev Borispol Havalimanı, ulaştırma köprüleri, otoyollar, ülkenin en modern stadı, beş yıldızlı oteller gibi yapıların de bulunduğu 6 milyar dolar civarında altyapı ve üstyapı projesini bugüne kadar gerçekleştirdiler. Ukrayna’daki Türk iş dünyası yalnızca Türk sermayeli firmalarla da sınırlı değil. Ukrayna’nın 5 milyar € ile en büyük yabancı sermaye yatırımcısı olan Avrupa İmar ve Kalkınma Bankası’nın başında bir Türk var, aynı şekilde 2016 yılı sonunda millileştirilen ve Ukrayna’nın en büyük bankası olan Privatbank’ın gözlem heyeti başkanı ve çok sayıda uluslararası firmanın üst yöneticileri de Türk vatandaşları.




Türk ve Ukraynalı Havayolu şirketleri İstanbul ve Ankara’dan Ukrayna’nın yedi farklı şehrine günde 15’ten fazla sefer düzenlerken, Türk Havayolları, Ukrayna’daki en büyük yabancı havayolu şirketi. Geçen yıl Türkiye’ye giden Ukraynalı turist sayısı %54 artarak tarihte ilk kez 1 milyonu geçti. Buna karşılık 220.000 Türkiye vatandaşı Ukrayna’yı ziyaret etti. Karşılılıklı turist artışındaki yönelim bu yıl da devam ediyor. İki ülke arasında vizesiz rejim 1 Ağustos 2011’de başlamıştı, 1 Haziran 2017’de ise artık yalnızca kimlik kartıyla seyahat mümkün. Ukrayna, Türkiye’nin böyle antlaşmaya sahip olduğu dünyadaki yalnızca üç ülkeden biri.




İki ülke iş dünyalarının ilişkileri de tarihi seviyelerde. Burada şunu hatırlatmak istiyorum, Ukrayna Sanayi ve Ticaret Odası bünyesinde kurulan ilk iş konseyi Türk Ukrayna İş konseyi, bu konseyin 26 yıllık geçmişi var ancak bununla beraber Türk ve Ukrayna iş dünyaları arasındaki en iyi ilişkile son birkaç yılda yaşanıyor. Bunda kuşkusuz başkan Çizikov ve ekibinin de büyük katkısı var.




Son dört ayda Ukrayna Başbakanı Groysman iki, başbakan yardımcısı Kubiv ise 3 kez Türk iş dünyasının temsilcileriyle bir araya geldi. Yine son dört ayda üç Türk Ukrayna iş forumu gerçekleştirildi ancak ekonomik ilişkilerdeki tüm olumlu gelişmelere rağmen ikili ticaret hacmimiz 2008 yılında ulaştığı 8 milyar dolardan 2016 yılında 4 milyar dolara düştü. Bu kabul edilemeyecek bir rakam. Buradan çıkış ve iki ülke cumhurbaşkanlarının önümüze koyduğu 15 milyar dolarlık dış ticaret hacmine ulaşım ancak 1998 yılında ilk kez gündeme gelen, müzakereleri ise 2007 yılında başlayan Türkiye Ukrayna Serbest Ticaret Antlaşması’nın imzalanmasıyla mümkün olacaktır. Bu antlaşma Ukrayna’daki Türk sermayesinin hem miktarını hem de kompozisyonunu değiştirecek, bugün için servis sektörü ağırlıklı olan Türk firmalarının arasına çok sayıda üretici Türk firması da eklenecektir. Bu antlaşmaya sürekli ve güçlü desteğinden dolayı da Ukrayna Sanayi ve Ticaret Odası’na teşekkür ediyorum.




Ukrayna değişiyor, dönüşüyor. Son üç yılda yapılan yapısal reformlar bağımsızlık sonrası ilk 23 yılda yapılandan daha fazla. Bu süreçte ülkedeki iş dünyasının verilen önem de yerli olsun, yabancı olsun sermayeye düşen sorumluluk da artıyor. Bu süreçle örtüşen bir başka gelişmeyi de burada hatırlatmak istiyorum. Bu yıl Britanya, Almanya, Fransa, ABD, Çin ve Türk iş dünyaları olarak burada bu salonda güçlerimizi birleştirerek, iş dünyaları arasında bir iletişim platformu olacak Ukrayna’daki Uluslararası İşadamları ve Odaları üst konseyini kurduk. Bu Ukrayna’da ilk kez yapılan bir çalışma ve dünyaya örnek olabilecek bir gelişme. Bu mekanizme sayesinde iş dünyamızın ortak sorunlarını hem kamuoyuyla hem de siyasilerlerle daha yüksek ve ortak bir sesle paylaşmamız mümkün olacak. Açık ki bu konsey Ukrayna Sanayi ve Ticaret Odası’nın emeği ve çabası olmsa olmayacaktı. Bu açıdan da Sanayi ve Ticaret Odası’na şükranlarımı sunuyorum. Sözlerimi bitirmeden önce genel kurulunuzun hayırlı olmasını diliyorum.




**Burak PEHLİVAN**


![](https://burakpehlivan.org/wp-content/uploads/2017/08/IMG_2987-33-Копировать.jpg) ![](https://burakpehlivan.org/wp-content/uploads/2017/08/IMG_2992-34-Копировать.jpg)


![](https://burakpehlivan.org/wp-content/uploads/2017/08/IMG_2898-4-Копировать.jpg)       ![](https://burakpehlivan.org/wp-content/uploads/2017/08/IMG_2971-26-Копировать.jpg)


