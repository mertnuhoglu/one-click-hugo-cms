---
title: 'Polonya ve Türk iş dünyaları, Ukrayna için güçlerini birleştiriyor, Burak Pehlivan'
date: Mon, 12 Sep 2016 21:18:16 +0000
draft: false
tags: ["Baltık İş Forumu", "Baltık Ülkeleri", "Dış Ticaret", "Ekonomi", "Oleg Dubiş", "Polonya", "TUİD", "TUİD (Türk Ukrayna İşadamları Derneği)", "Ukrayna", "Ukrayna Dış İlişkileri", "Ukrayna Türk Toplumu", "Uluslarası İlişkiler", "Varşova", "yurtdışı Türk işadamı derneği"]
type: post
---

[](https://burakpehlivan.org/wp-content/uploads/2016/09/DSC_3820-1.jpg)[![poland_turkey_locator](https://burakpehlivan.org/wp-content/uploads/2016/09/Poland_Turkey_Locator.png)](https://burakpehlivan.org/wp-content/uploads/2016/09/Poland_Turkey_Locator.png)

Varşova merkezli, Polonya Ukrayna Ticaret Odası’nın başkanvekili Oleg Dubiş, TUİD’in Kiev ofisinde ziyaretime geldiğinde, çantasında önemli bir teklif getirdiğini biliyordum. Dubiş, görüşmemizde TUİD’in, Ukrayna için yaptığı ülke sınırlarını aşan başarılı çalışmaları yıllardır takdirle takip ettiklerini ifade ederken, Doğu Avrupa’nın en önemli iş forumlarından biri olan Baltık İş Forumu’nun organizasyon komitesi tarafından 2016 yılında onur konuğu dernek olarak TUİD’in belirlendiğini tebliğ ediyordu. Bu yıl sekizincisi düzenlenecek forumun açılışında, Uluslararası Türk Ukrayna İşadamları Derneği, Polonya Türkiye Ticaret Odası ve Polonya Ukrayna Ticaret Odası arasında 3’lü bir protokol imzalanacak ve böylece her üç ülkenin iş dünyalarının Ukrayna ekonomisine desteği kayda alınacaktı. Bu tarihi bir teklifti zira 2012 yılında henüz ülkemizde birçok kurum Ukrayna’yı eski Sovyet Coğrafyasının bir parçası olarak değerlendirirken, Ukraynalılar bile tercihlerini tam olarak belirlemekte zorlanırken, Varşova’da Polonya Türk İşadamları Derneği(POTİAD) ile Doğu Avrupa Türk İşadamları Dernekleri Birliği(DAİB) projesinin startını vermiştik. Ukrayna’nın Avrupalı’lığı sorgulanırken biz, Ukrayna’yı ve hatta Rusya’yı Doğu Avrupa’nın bir parçası olarak değerlendirmiş ve yine Avrupa’nın bu bölümünün Türkiye’siz eksik kalacağı vizyonunu ortaya koymuş dolayısıyla bu coğrafyadaki Türk işadamı dernekleri arasındaki iletişim ve işbirliğini DAİB çatısı geliştirmek için kolları sıvamıştık. Geriye dönük baktığımızda son beş yıl zarfında başta Ukrayna olmak üzere Doğu Avrupa ülkelerinin, Türkiye’de farkındalığının artması, ülkemizin ise öneminin bu coğrafyada yeterince anlaşılabilmesi için yürüttüğümüz çabaların bir başka karşılığıydı bu ziyaret ve teklif.

 

 

[![20319222_bbf_logo_crop_300x168_7f074a31_cpo](https://burakpehlivan.org/wp-content/uploads/2016/09/20319222_BBF_logo_crop_300x168_7f074a31_CPO.jpg)](https://burakpehlivan.org/wp-content/uploads/2016/09/20319222_BBF_logo_crop_300x168_7f074a31_CPO.jpg)

Baltık İş Forumu ilk olarak 2009 yılında düzenlenirken, etkinliğin organizatörü Polonyalı bir grup siyasetçi ve işadamı tarafından kurulan Uluslararası Kuzeybatı Avrupa Derneği. Dernek, bölge ekonomileri ve bölgedeki işadamları dernekleri arasındaki işbirliği için çalışan az sayıda organizasyonun güzel bir örneği. Forumun strateji kurumu başkanlığını ise Polonya’nın eski Cumhurbaşkanı, Aleksander Kwasniewski üstlenmiş. Polonya'nın en kuzeybatısında Baltık kıyısındaki sayfiye kasabası Swinousjscie'de organize edilen Baltık İş Forumu, Avrupa, Asya ve Ortadoğu’dan siyasetçi, işadamı, uzman ve akademisyenlerin bir araya gelmesini sağlayan bir platforma dönüşürken, kısa sürede Orta ve Doğu Avrupa’nın alanında önemli etkinliklerinden biri haline gelmiş. Böylece Kuzey ve Doğu Avrupa ülkelerinin kendi aralarında ve bu ülkelerin Ortadoğu ve Ortasya devletleriyle ekonomik ve ticaret faaliyetlerinin nasıl geliştirilebileceğine dair stratejiler geliştirilmesi için uygun bir zemin oluşmuş. İşte böyle önemli bir organizasyonda onur konuğu olarak yer alma ve üçlü deklarasyon imza koymaya ilişkin tekliflerini memnuniyetle karşıladığımızı ve konuyu yönetim kurulumuza götüreceğimizi başkanvekili Dubiş'e ifade ettim. Neticede ilk yönetim kurulu toplantımızda TUİD’in de stratejisiyle uyumlu bu taleplerini oy birliğiyle kabul edildi

![t__rkiye_179630962](https://burakpehlivan.org/wp-content/uploads/2016/09/t__rkiye_179630962.jpg)

Peki forumun ajandasında bu yıl neler olacak? Elbette üç günlük yoğun programa sahip Baltık İş Forumu’nun bu yıl ki tek gündemi açılışta yapılacak protokol değil. Organizasyon komitesi her yıl onur konuğu bir de ülke belirliyor. Geçmiş yıllarda Çin, Ukrayna, Gürcistan, Kazakistan ve Rusya bu payeye layık görülürken 2016 yılı için Türkiye seçilmiş. Bu kararda hiç kuşkusuz 2014 yılında Polonya Türkiye diplomatik ilişkilerinin 600. yılı olmasının yanı sıra, iki ülke arasındaki 5.4 milyar $’luk ikili ticaret hacminin de etkisi var. Bu çerçevede Türkiye’den DEİK ve TOBB’un kurumsal desteğinin alınması ihmal edilmemiş. Dolayısıyla ilk gün üçlü protokolün imzalanmasıyla başlarken, Türk ve Leh işletmelerinin dış ülkelerde yaptığı çalışmalar, ihracat modelleri, Leh işadamlarının Türkiye’de iş yapma deneyimleri, , Türkiye ve Polonya’nın yurtdışı ihracat teşvik uygulamaları farklı panellerde değerlendirilecek. Daha sonraki günlerde Baltık Denizi, Karadeniz ve Adriyatik Denizlerindeki liman ve tersanelerin işbirliği imkanları analiz edilirken; akıllı şehirler, Polonya’daki yabancı işgücü, bölge ülkelerinin Kamu Özel Sektör İşbirliği çalışmaları tartışılacak. Ayrıca üniversite, sanayi, yerel ve merkezi idare işbirliği gibi konular farklı toplantılarla forumun gündeminde yer alacak. 16 bölümden oluşacak Baltık İş Forumu 2016’ya dönük izlenimlerimi Polonya dönüşü paylaşacağım.

[![poland_turkey_locator](https://burakpehlivan.org/wp-content/uploads/2016/09/Poland_Turkey_Locator.png)](https://burakpehlivan.org/wp-content/uploads/2016/09/Poland_Turkey_Locator.png)

Ukrayna’da son 10-15 yıl zarfında yurtdışı Türk işadamı dernekçiliği için oluşturulan güzel bir model var. Ukrayna Türk iş dünyası, hakikaten önemli bir noktaya geldi. Ulaşılan bu seviyede en büyük pay hiç kuşkusuz Ukrayna’nın son yıllarda geçirdiği çok ağır siyasi ve ekonomik sıkıntılara rağmen, Ukrayna’daki iş dünyamızın kurumlarına sahip çıkan Türk şirketlerine, işadamlarına ve Türk profesyonellerine ait. Sektör, bölge, büyük-küçük firma, işadamı-profesyonel yönetici ayrımı yapmadan teşkilatlanmış durumdayız. Özelinde TUİD’i ele alırsak Kiev merkez ve İstanbul temsilciliğini saymazsak, Ukrayna’nın 5 önemli şehrinde şubemiz var. Dünya üzerinde bir ülkede en çok şubesi olan Türk işadamı derneklerinden biriyiz. Ukrayna'daki, Alman, İngiliz, Amerikan, İtalyan işadamı dernekleriyle ve ülkedeki diğer uluslararası ve yerel iş dünyasının temsilcisi kurumlarla mükemmele yakın ilişkiler kuruldu, her yıl birçok ortak etkinliğe birlikte imza atıyoruz. Yabancı işadamı dernekleriyle ilişkimiz geliştikçe, onlarla işbirliğini artırdıkça hem onlara katkıda bulunuyor hem de onlardan önemli katkı alıyoruz. Aynı şekilde Türkiye’deki iş dünyamızı temsil eden kurum ve kuruluşların birçoğuyla da çok iyi ilişkilerimiz var. Yalnız yaptığımız faaliyetlerle yetinmiyor, yurtdışı Türk işadamı dernekçiliğinin standartlarının oluşması konusunda çaba gösteriyor, bu konudaki deneyimlerimizi paylaşmak için elimizden geleni yapıyoruz. Türkiye’nin gönüllülük esasına göre kurulan en büyük iş insanları organizasyonu olan Türkfonfed International’ın kurucu üyesi olarak yer almamız da bu konudaki çabalarımızdan yalnızca biri. Ancak oluşan bu modelin her yıl daha da geliştirilmesi, iyileştirilmesi gerektiği de bir gerçek. Hep beraber alacağımız daha çok uzun bir yol var. Baltık İş Forumu gibi organizasyonlar ise karşılaştırma yaparak konumumuzu anlamamız için bize bu yolda önemli bir ışık tutuyor.

**Burak PEHLİVAN**

