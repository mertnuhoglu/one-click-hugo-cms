---
title: 'Ukrayna’nın en çok bilinen markası Colin’s e yeni genel müdür'
date: Fri, 13 Feb 2015 07:20:35 +0000
draft: false
tags: ["Arda Torman", "atandı", "bilinen", "Colin’s", "en çok", "genel müdür", "Joel Frantz", "markası", "TUİD", "TUİD (Türk Ukrayna İşadamları Derneği)", "Ukrayna’nın", "yeni"]
type: post
---

[![fotograf](https://burakpehlivan.org/wp-content/uploads/2015/02/fotograf.jpg)](https://burakpehlivan.org/wp-content/uploads/2015/02/fotograf.jpg)
Ukrayna’da kitlesel pazarda, dünyanın en büyük perakende zinciri Zara’nın bu alandaki markası Bershka’yı da geçerek en çok bilinen marka olan ve Adidas ile birlikte ülkede en çok mağaza metrekaresine sahip Colin’s in yeni genel müdürü olarak kurum içerisinden genç ve başarılı yönetici Arda Torman atandı. Bu atamayla birlikte, Türk Ukrayna İşadamları Derneği(TUİD) yönetim kurulunda Colin’s in tüzel olarak temsil edilmesinden dolayı seçimlere kısa bir süre kala TUİD yönetim kurulu üyesi olan Torman’ın şerefine dernek yönetimince bir hoş geldin yemeği verildi. 

Kiev’in seçkin restoranlarından, Türk dostu Fransız Şef Joel Frantz’ın mekanı Gorçitsa’da gerçekleştirilen yemeğe TUİD yönetim kurulu üyelerinin yanı sıra, T.C. Kiev büyükelçiliği müsteşarı Emre Manav, Başkatip Okan Akbaşlar ve Colin’s Ukrayna yöneticileri katılım gösterdi. Yemekte bir konuşma yapan TUİD yönetim kurulu başkanvekili Burak Pehlivan, Arda Torman’ın uzun yıllar TUİD’in farklı kurullarında önemli görevlerde bulunduğunu ve derneğin en eski üyelerinden biri olarak bugüne kadar derneğe birçok hizmetinin geçtiğini belirterek, “Colin’s gibi kurucu üyemiz olan ve bugüne kadar derneğe desteğini hiçbir zaman esirgemeyen bir firmanın bundan böyle Arda Torman tarafından temsil ediliyor olması, bu desteklerde çıtanın hiç kuşkusuz daha da ileriye taşınıyor olması demektir” dedi. Pehlivan, deneyimi ve dinamizmiyle Torman’ın katkısının çok yüksek olacağına emin olduğunu belirterek sözlerini tamamladı. 

Colin’s Ukrayna genel müdürü ve TUİD yönetim kurulu üyesi Arda Torman ise, Ukrayna için zor bir dönemde görevi devraldığını, ancak burada güçlü bir ekibe sahip olduğunu belirterek, bir Türk markası olarak Colin’s i daha da ileriye taşıyacaklarını belirtti. Torman, Türk Ukrayna İşadamları Derneği’ne ise desteklerinin önümüzdeki dönemde artarak devam edeceğinin altını çizerek, “böyle güzel bir organizasyon için yönetim kurulu arkadaşlarıma teşekkür ediyorum, onur duydum” dedi. 

Son olarak söz alan TUİD yönetim kurulu üyesi Harun Şirin ise, Arda Torman’ın gerek karakteri, gerek kişiliği gerekse iş yapma kabiliyetiyle Ukrayna’da genç yaşta çok önemli bir konuma hakkederek geldiğini ifade ederken, Torman’ın her iki görevde de başarısından şüphe duymadığını söyleyerek konuşmasını bitirdi. 

Ukrayna’da tamamı Türk sermayeli en çok ciroya sahip Türk firması olan Colin’s ülkede 80’den fazla mağazada, 1000’den fazla çalışanıyla faaliyet gösteriyor. Colin’s ve Loft markalarını bünyesinde bulunduran ve 38 ülkede operasyon olan Eroğlu Holding geçtiğimiz günlerde, aralarında Ukrayna’nın da bulunduğu 56 ülkede, 500 mağaza ve 6000 çalışanla faaliyet gösteren Hollandalı perakende devi Mexx’i bünyesine katmıştı. 

**Kaynak**: [www.tuid.org.ua](http://www.tuid.org.ua)

[![fotograf (1)](https://burakpehlivan.org/wp-content/uploads/2015/02/fotograf-1.jpg)](https://burakpehlivan.org/wp-content/uploads/2015/02/fotograf-1.jpg)

[![fotograf (2)](https://burakpehlivan.org/wp-content/uploads/2015/02/fotograf-2.jpg)](https://burakpehlivan.org/wp-content/uploads/2015/02/fotograf-2.jpg)
