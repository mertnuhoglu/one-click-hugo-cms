---
title: 'T.C. Kiev Ticaret Müşaviri Haydar Koçak görevine başladı'
date: Sun, 13 Sep 2015 08:13:58 +0000
draft: false
tags: ["erhan çimen", "Hacı Bayram Bolat", "Haydar Koçak", "T.C. Kiev Ticaret müşaviri", "T.C. Kiev Ticaret müşavirliği", "TUİD (Türk Ukrayna İşadamları Derneği)", "Ziyaret"]
type: post
---

 

[![DSCN0800](https://burakpehlivan.org/wp-content/uploads/2015/09/DSCN0800.jpg)](https://burakpehlivan.org/wp-content/uploads/2015/09/DSCN0800.jpg)

Türkiye Cumhuriyeti Kiev Ticaret Müşavirliği görevine atanan Haydar Koçak, Uluslararası Türk Ukrayna İşadamları Derneği(TUİD) genel merkezine bir nezaket ziyareti gerçekleştirdi. Koçak, burada TUİD başkanvekili Burak Pehlivan tarafından karşılandı.

Ziyaretin başında kısa bir hoşgeldiniz konuşması yapan TUİD başkanvekili Burak Pehlivan, TUİD’in bugüne kadar Ukrayna'da görev yapan ticaret müşavirleriyle çok uyumlu bir çalışma içerisinde olduğunu, bunun Haydar Koçak'ın görev süresince daha da güçlenerek artacağından emin olduğunu belirtti. Pehlivan, “yaptığımız çalışmalarda büyükelçiliğimiz, ticaret müşavirliğimizin manevi desteğini her zaman hissettik, hissediyoruz. Ukrayna çok önemli bir ülke, bu ülkenin özellikle Ekonomi Bakanlığımızın daha çok gündemine gelmesini ve bu ülkeye daha çok ilgi gösterilmesini Ukrayna iş dünyası olarak bekliyoruz” dedi. Pehlivan, Haydar Koçak’a yeni görevinde başarılar dilerken, Ukrayna’da görevine yeni başlayan devlet görevlilerinin TUİD’e nezaket ziyareti yapmalarını artık neredeyse bir geleneğe dönüştüğünü ve bundan onur duyduklarını ifade etti.

T.C. Kiev Ticaret Müşaviri Haydar Koçak ise, TUİD’in gücünü, başarısını bildiğini ve derneğin yaptığı hizmetleri takip ve takdir ettiğini ifade ederek başladığı konuşmasında, görev dönemi süresince iş dünyasına yakın bir biçimde çalışma yürüteceğini, iki ülke ekonomik ilişkilerinin daha da güçlenmesi, gelişmesi için çaba sarfedeceğini belirtti. Koçak, Ukrayna ve Türkiye arasında imzalanması beklenen Serbest Ticaret Antlaşmasının özellikle son iki yıldır, Ukrayna’nın içinde bulunduğu ekonomik ve siyasi durumdan dolayı daralma sürecine giren iki ülke arasındaki ticaret hacminde yeniden artış başlatacağının altını çizdi. Haydar Koçak, Ukrayna’da 30 civarında Türk firma ve markasının T.C. Ekonomi Bakanlığı’nın teşviklerinden yararlandığını söylerken, “Ukrayna ve Türkiye arasında ekonomik ve ticari açıdan daha alınması gereken çok yol var, inşallah işadamlarımızla birlikte görev sürem boyunca bu yolun daha hızlı alınması için azami emek sarf edeceğiz” diyerek sözlerini tamamladı.

T.C. Kiev Ticaret müşaviri Haydar Koçak’ın TUİD genel merkezine yaptığı nezaket ziyareti, hatıra fotoğrafı çekilmesiyle sona erdi.