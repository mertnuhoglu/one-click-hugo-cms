---
title: 'Nevruz’dan, Aziz Patrick Günü’ne Bahar Bayramları'
date: Thu, 22 Mar 2012 08:23:55 +0000
draft: false
tags: ["Aziz Patrick", "Çaykovski Müzik Akademisi", "Kiev", "Kültür ve Din", "Nevruz", "Sagaydaçnava Caddesi", "Ukrayna", "Ukrayna Türk Toplumu", "Yaşam"]
type: post
---





















![200313_02](https://burakpehlivan.org/wp-content/uploads/2012/03/200313_02.jpg)

**
Nevruz’dan, Aziz Patrick Günü’ne Bahar Bayramları**

Baharın gelmesi farklı ülkelerde ayrı isimlerle ama hemen hemen aynı  tarihlerde kutlanıyor. Hintliler zorlu kış koşullarının geride kaldığı, doğanın  canlandığı, bitkilerin çiçek açtığı ve tüm bunlara paralel insanoğlunun içindeki  yaşama sevincinin artmasının başlangıcı olan baharın gelişini Renk Bayramı  adıyla kutlarken, İrlandalılar bu bayramı Aziz Patrick Günü olarak  isimlendiriyorlar. Haftasonu katıldığım Kiev’deki Nevruz Programı’nda, konuşma  yapan Türkmenistan Büyükelçisi’nin işaret ettiği gibi Türki ve Farsi topluluklar  ise bu önemli günü Nevruz Bayramı adıyla kutluyorlar. Nevruz her ne kadar  Anadolu Türkler’i arasında yaygın bir kutlama geleneğine sahip değilse de bu  bayram Orta Asya ve özellikle Azerbaycan Türkleri arasında özel bir öneme sahip.

Kiev’de, haftasonu son derece kapsamlı ve güzel bir organizasyonla 8 ülkenin  işbirliği ile Nevruz Bayramı, Çaykovski Müzik Akademisi’nde kutlandı. Geçtiğimiz  yıl birincisi yapılan bu etkinlik bu yıl da Azerbaycan Büyükelçiliği’in  öncülüğünde, Afganistan, Irak, Kırgızistan, Tacikistan, Türkmenistan, Özbekistan  ve Türkiye Büyükelçiliklleri’nin ortaklaşa katkılarıyla düzenlendi. Geçen yıl  yalnızca 4 büyükelçiliğin katıldığı bu etkinliğe, bu yıl Nevruz’un kutlandığı  bir başka ülke olan İran dışında tüm ülkelerin katılım göstermesi ve sayının 8’e  çıkması geçen yıl ki organizasyonun ses getirmesi kadar Azerbaycan Büyükelçisi  Eynullah Medetli’nin kişisel başarısıdır. İran da ideolojik konulardaki katı  tutumunu sergilemeseydi bu güzel etkinlikteki yerini alırdı.

Bu ve benzeri organizasyonlardaki ufak tefek eksiklikleri eleştirmemeye özen  gösteririm, neticede Kiev İstanbul değil. Bana göre bu organizsasyonların  düşünülmesi ve icra edilmesi bile yeterince önemli ve takdir edilmesi gereken  bir olaydır. Nitekim organizasyon kusursuza yakın biçimde gerçekleşti,  İyileştirmeye dönük birkaç küçük önerimi ise Eynullah Bey ile özel sohbetimizde  paylaşmayı uygun gördüm.

Bu yıl ki Nevruz Programı 8 büyükelçi adına, Türkmenistan Büyükelçisi Nurberdi  Amanmuradov’un yaptığı açılış konuşmasıyla başladı. Büyükelçilerin topluca  sahneye çıktığı bu anda, Kiev Büyükelçimiz Mehmet Samsar’ın, sahnenin gerisinde  yan yana dizilen dokuz bayraktan biri olan bayrağımızın katlandığını fark etmesi  ve bayrağımızın ay ve yıldızın seçilebilmesi için gruptan ayrılarak Türk  bayrağını düzeltmesinin salondaki Türk seyirciler tarafından çılgınca  alkışlanması, bu kutlamadan hoş bir anı olarak aklımda kalacaktır.

Nevruz için katılım gösteren her ülkeden ama dans grubu ama solist ama küçük  bir orkestra icrada bulunurken Türkiye’den iki ayrı etkinlik göze çarptı.  Birincisi üyelerinin tamamı Ukraynalılar’dan oluşan Vatan Dans Grubu’nun horonu,  bir diğeri ise Türkiye’den gelen bir solistin saz eşliğinde seslendirdiği iki  halk türküsüydü. Burada, Azerbaycan’dan, bu organizasyon için gelen Aşık’a ayrı  bir paragraf açmak istiyorum. Çaldığı elektronik sazı adeta elinde dans ettiren  sanatçı, Azerbaycan’da değil de mesela Amerika’da doğsaydı, şüphesiz ki dünyaca  ünlü bir caz ustası ya da ne bileyim bir rock müzik icracısı olarak tüm dünyanın  tanıdığı bir isim olurdu.

Yaklaşık 2 saat süren etkinlik sonrası bir şeyler atıştırmak ve baharın  gelişiyle artık yaya trafiğinin çoğaldığı, Kiev’in bana göre en güzel yerlerinin  başında gelen Padol’daki Sagaydaçnava Caddesi’ndeki bir cafede geleni geçeni  seyrederek kafa dağıtmak için otururken, bu sefer yonca yeşili giysileri,  birbirinden ilginç şapkalarıyla, Kiev’in nüfusu küçük, nüfuzu büyük cemiyeti  İrlandalılar’ın St. Patrick Günü yürüyüşüne denk geldm. Aziz Patrick, 5 yüzyılda  İrlandalılar’ın Hristiyanlığı benimsemesinde önemli rol oynamış bir din adamı.  İrlandalılar’ın koruyucu azizi olarak kabul edilen bu rahip haşin ada halkına  Hristiyanlıktaki üçlü inancını üç yapraklı yoncayı kullanarak açıklamaya  çalışmış. Nitekim bugün de İrlanda’nın sembolü üç yapraklı yonca, ülkenin rengi  ise yonca yeşilidir. Zamanla İrlandalılar bahar bayramlarını ve baharın gelişine  dönük eğlencelerini diğer başka pagan topluluklarda gördüğümüz gibi dini bir  motife bağlamışlar ve bu bayramı ülkenin koruyucu azizi olarak kabul edilen Aziz  Patrick’e atfetmişler. Doğu Avrupa’nın bu soğuk başkentinde, Hintliler’in Renk  Bayramı, Türk ve Farsi topluluklarının Nevruz’u ve İrlandalılar’ın Aziz Patrick  Günü, tüm coşkusuyla kutlanıyordu. Baharın gelişi özellikle yaşadığımız çetin ve  sert kış koşulları sonrasında doğa kadar, haftasonu Kiev’in yerli ve yabancı nüfusunu da canlandırmıştı.
** Burak PEHLİVAN**


