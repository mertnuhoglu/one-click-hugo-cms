---
title: 'Ukrayna Türk Toplumu'
date: Thu, 26 May 2011 22:04:22 +0000
draft: false
tags: ["Anjelika Akbar", "Internations", "Kiev", "KPI", "Mustafa Tanyeri", "Oğuzhan Güler", "OTİAD", "Perspektif", "TUİD", "Türk Toplumu", "Ukrayna", "Ukrayna Türk Toplumu", "UTİAD"]
type: post
---














![](http://img03.blogcu.com/images/h/a/l/halkinsecimi/ed4293a5b5ffa91aab70444e493789ce_1296658334.jpg)**
** Ukrayna Türk toplumu son derece dinamik bir topluluk. İşadamından öğrencisine, gazetecisinden eğitimcisine, din görevlisine bunu görmek mümkün. Geçtiğimiz bir iki hafta zarfında peş peşe gerçekleşen organizasyonlar ve mayıs ayı sonuna kadar gerçekleşecek bir dizi etkinlik bu dinamizmin güzel bir göstergesi. Basından başlayalım. Ülkede Türkler’e yönelik haber yapan en az beş internet sitesi faaliyet gösteriyor. Bir süreli dergi, bir gazete ki yakında ikincisi çıkacak ülkede olup bitenlerden yalnızca Ukrayna’da yaşayan Türkleri değil, başta Türkiye ve Rusya olmak üzere dünyanın birçok yerindeki vatandaşlarımızı ve Türkçe bilen yabancıları haberdar ediyor. Bu satırları yazarken inceliyorum, “Perspektif” son derece nitelikli ve özenle hazırlanmış bir dergi, yine yazarken dolaştığım internet siteleri son dakika gelişmelerini, Türkiye’de ve Ukrayna’da yaşananları okuyucularına hızla aktarıyorlar. Bunları yaparlarken de büyük maddi gelirler ve desteklerle değil, biraz da gazetecilik ruhu ve coşkusuyla hareket ediyorlar.

Geçtiğimiz hafta 19 Mayıs Bayramı’nı kutladık. 19 Mayıs önemli bir gün ve bu bayramı Atatürk, ülkenin geleceği gördüğü ve bu geleceği emanet ettiği gençlere armağan etmiş. Dünyada çocuk bayramı, gençlik bayramı gibi örneklere rastlamak pek mümkün değil. Ülkemizde bu alanlarda bayramların olması, dönemin yöneticilerinin yaşadıkları çağa göre ne kadar ileri görüşlü olduklarının bir kanıtı. Ukrayna’daki Türk öğrenciler bayram coşkusunu Kiev’de iki ayrı etkinlikle kutladılar. İlk etkinlik ünlü piyanist Anjelika Akbar’ın, KPİ’de gerçekleştirdiği konserdi. 1.700 kişilik konser salonunu dolduran onlarca milleten izleyicinin sanatçıyı çılgınca alkışladıklarını ne yazık ki konsere gidemediğim için anlatılanlardan öğrenebildim. Dinleti açık ki Türkiye’nin imajı için güzel bir etkinlik olmuş. Öğrencilerimiz tarafından düzenlenen ve Büyükelçimizin de teşrif ettiği “Tekne Gezisine” ise katılabildim. Çok sayıda işadamının da iştirak ettiği etkinlikte, öğrenciler gerek müzikle, gerekse Türk halk danslarından örneklerle geceyi şenlendirdiler. İşadamı ve müzisyen Mustafa Tanyeri ise uduyla organizasyona ayrı bir renk kattı. Öğrenci kardeşlerimizdeki cumhuriyet sevgisini, Türkiye sevdasını gördükten sonra, Ukrayna Türk Toplumu’nun geleceği için taşıdığım ümit daha da arttı. Bu gençler Ukrayna’daki geleceğin Türk yöneticileri, işadamları.

Türk işadamları da Ukrayna’da oldukça örgütlüler. Birçok ülkedeki Türk işadamlarını kıskandıracak sayıda işadamı farklı işadamları örgütlerinin çatısı altında birleşmiş durumdalar. Benim de üyesi olmaktan şeref duyduğum TUİD, OTİAD ve UTİAD birçok farklı sektörden ve düşünceden işadamını, profesyonel yöneticiyi birleştirmiş durumda. Her üç dernek de gerek üyelerine, gerekse Türk Toplumuna hizmet etmekle kalmıyorlar, Ukrayna Türkiye ilişkilerinin ekonomik, sosyal ve kültürel anlamda gelişmesi için gereken çabayı göstermeye çalışıyorlar. İlerleyen dönemde bu çabaların daha da artacağı ve işadamları örgütlerinin tabana yayılıp, Türkler ve Türkiye ile Ukrayna’da iş yapan değişik milletlerden işadamlarını da bünyelerine katarak daha da güçlenecekleri ve ciddi bir lobi gücü oluşturacakları açık.

Kiev’in en güzel zamanı bana göre mayıs ayıdır. Mayısta havalar ne çok sıcak ne de çok soğuktur ve özellikle bu ayın ikinci yarısı, tatilden çıkan ülkede faaliyetlerin yoğunlaştığı bir dönemdir. Nitekim mayısın son haftasına girerken Türkler tarafından gerçekleştirilecek 3 etkinlik daha var. Bunlardan ilki Mustafa Tanyeri’nin bu cuma akşamı gerçekleştireceği Türk Gecesi. Sanat müziği ağırlıklı organizasyonun ertesi günü ise, Tike’de Halk Müziği ezgileriyle bir başka Türk Gecesi Organizasyonu olacak. Ayın son etkinliği ise organizatör Oğuzhan Güler tarafından düzenlenen Sertap Erener Konseri. Bu konser ile Mayıs ayındaki etkinlikler taçlanmış olacak. Sertap’ın Ukrayna’daki Türklere ve konsere katılacak Ukraynalılar ile yabancılara nefis bir müzik ziyafeti vereceğinden eminim. Konserin, içerdiği konsept itibarıyla Türk kültürünün, Ukrayna’da daha iyi anlaşılmasına ve bu vesileyle Türkiye imajına katkı yapacağına da inanıyorum.

Türkiye hızla büyüyor, genç ve dinamik nüfusuyla, girişimci altyapısı ile dünyada parıldıyor. Ukrayna Türk Toplumu’nu da bu yönelimin dışında düşünemeyiz, hatta ifade etmeye çalıştığım gibi buradaki Türkler genelin de ötesinde bir dinamizme sahip. Yazıyı noktalarken küçük bir parantezi de, içimizdeki Türklerden birine açmak istiyorum. Konser vesilesiyle adını andığım Oğuzhan Güler, Dünya’nın en prestijli ve yaygın iş geliştirme ve sosyalleşme platformlarından biri olan Münih merkezli Internations’ın Kiev Ambassador’u(Büyükelçisi) oldu. Daha önceki Büyükelçiler Alman ve Amerikan vatandaşlarıydı. IMF ülke müdüründen tutun da, ülkenin önemli isimlerinden global firmalarının tepe yöneticilerine Kiev’de binlerce üyesi olan böyle bir organizasyonun başına bir Türk’ün seçilmesi beni artık şaşırtmıyor. Bravo Oğuzhan’a, bravo Ukrayna Türk Toplumu’na.

**Burak PEHLİVAN**