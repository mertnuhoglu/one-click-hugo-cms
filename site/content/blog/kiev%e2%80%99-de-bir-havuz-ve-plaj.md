---
title: 'Kiev’ de bir Havuz ve Plaj'
date: Mon, 23 Aug 2010 20:12:10 +0000
draft: false
tags: ["Eğlence", "Gezi", "Kiev", "Kiev", "Turizm", "Ukrayna", "Yaşam"]
type: post
---

Artık yaz sezonunu bitiriyoruz, Kiev’ de sıcak ve kuru günler kendini yağışlı günlere bırakıyor. Eylül ayında hava nasıl olur bilinmez ama bu yıl  Kiev’ in gözde havuz-klup’ ü Olmeca Pazar akşamı kapanış partisini veriyor.  Kiev deniz kenarında bir şehir değil bununla birlikte yazları bunaltıcı  sıcağı olan bu şehirde geniş bir nehir olan Dinyeper, Kievliler’in imdadına yetişiyor.








[
![](http://turkukraynaforum.com/blog/wp-content/uploads/2010/08/13000-large-300x113.jpg "13000 - large")](http://www.flickr.com/photos/20960454@N04/3104776157) 


Kiev'de Dinyeper nehrinin gece görünümü. Fotoğraf: ŶΣŅΡǾΧ








Hafta sonları şehrin sakinlerinin büyük bölümü şehrin dışındaki daçalarına  kaçıyorlar ya da Kırım, Odesa gibi sayfiye yerlerine gidiyorlar, buna karşılık şehirde kalanlar için Dinyeper’ in serin sularına kendilerini bırakmak çok rastlanan bir durum. Kiev’ de bildiğimiz anlamda güzel plajlar pek fazla yok ne yazık ki. Obuhov yolundaki göl ve plajlar, Hidro Park’ da, Truhanov  Adası’ndaki plaj ve havuzlar tüm eksikliklerine rağmen yerel halktan rağbet görüyor.





[
![](http://turkukraynaforum.com/blog/wp-content/uploads/2010/08/Fountain-large-300x225.jpg "Fountain")](http://www.flickr.com/photos/45334966@N00/15131836) 


Kiev. Fotoğraf: Fountain / Karolien Taverniers








Bunlar arasında bu yaz benim tercihim Olmeca oldu. Olmeca, Hidro Park’ın
sonunda bulunan bir havuz-klup. Hidropark’ın girişinde eğer polis kontrolü
yoksa, görevliye 20 Grivna vererek içeri girmeniz ve yolun sonuna kadar yaklaşık 1 km giderek buraya ulaşmanız mümkün. Polis kontrolü varsa içeri
girip giremeyeceğiniz, girecekse bunun size maliyeti polisin insafına kalmış durumda. Olmega’ da Havuz başında şezlong istenirse kişi başı hafta sonu 300 Gr, hafta içi ise 200 grivnayı gözden çıkarmanız gerekiyor. Yok yalnızca plajdan faydalanacağım, plaj voleybolu oynayıp, güneşleneceğim diyorsanız bu sefer ücret 50 grivnaya düşüyor.





[
![](http://turkukraynaforum.com/blog/wp-content/uploads/2010/08/Fountain-medium-300x207.jpg "Fountain - medium")](http://www.flickr.com/photos/45334966@N00/15131836) 


Pushcha-Voditsa, Kiev. Fotoğraf: Fountain / Stanislav Lvovsky








Mekanı işletenler Kiev standartlarının üzerinde bir mekan oluşturmaya çalışmışlar. Havuz büyük ve temiz, şezlonglar rahat, bar ve yemek yenilecek bölüm ferah, servis kalitesi ve fiyatları fena değil ancak bunca emek harcayanlar, aldıkları yüksek giriş ücretine rağmen, mekana soyunma kabini koyma gereksinimi hissetmemişler, yazık. Ukrayna standartlarında oldukça yüksek bir ücret ödüyorsunuz ama üstünüzü tuvalette değiştirmek zorunda kalıyorsunuz. Bir başka olumsuzluk ise, girişte bomba arar gibi görevlilerin çantanızda su ya da meşrubat olup olmadığını aramaları. Ben üçüncü gidişimde, kapıdaki aramanın güvenlik kaygısıyla değil ticari kaygılar ile olduğunu anlayabildim. Bazen duşların suyunun kesilmesi ise, İstanbul’ da olsa isyan çıkartabilecek bir durum.




Yerleri, insanları, toplumları kendi değerlerine, bulundukları zamana ve olanaklara göre değerlendirmek gerek. Bu anlamda baktığımızda Olmeca bu yıl benim geç keşfettiğim ama keyif aldığım bir yer oldu. Olmeca, seneye olur mu bilinmez, bu kulunuz seneye Kiev’ de bulunur mu hiç bilinmez ama eğer ikisi de var olursa yazın güneşli hafta sonlarında Olmeca’ya gitmeyi, şezlongda uzanırken tembelce okuduğum kitabın sayfalarını çevirmeyi, o sırada yanımdaki arkadaşlarımla laflamayı önümüzdeki sene de tercih edeceğim.




**Burak Pehlivan**



