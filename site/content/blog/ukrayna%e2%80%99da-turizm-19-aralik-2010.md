---
title: 'Ukrayna’da Turizm'
date: Sat, 18 Dec 2010 21:51:45 +0000
draft: false
tags: ["2012 Avrupa Futbol Şampiyonası", "Çernovitski Bölgesi", "Dinamo Kiev", "Ekonomi", "Kamaniçe", "Kamanistkiy-Poldolski", "Lvov", "Turizm", "ukrayna'da turizm", "Ukraynlı turist"]
type: post
---


















![ukraynaharitas](http://www.turkhaber.com.ua/images/stories/ukraynaharitas.gif)Ukrayna kültür ve turizm idaresine göre Ukrayna'ya gelen turist sayısı yılın ilk 9 ayında 16 milyon olmuş, buna karşılık aynı dönemde ülke dışına çıkan Ukraynalı sayısı ise 12 milyon olarak gerçekleşmiş. Pek tabii ki gelen ve giden turist sayısında geçen yıla göre artışlar  kaydedilmiş.  Bu rakamların gerçeği yansıttığını düşünmüyorum. Acaba bu turistler(!) ülkeye ne kadar döviz bırakmış? Nerelerde konaklamış, ne gibi bir değer ülke ekonomisine kazandırmışlar? Açıktır ki bunların çoğu sınır bölgelerinden kısa süreli giriş çıkış yapanlar ve ülkeye gelen BDT vatandaşları. Ülke yönetiminin bu rakamlar ile kendini kandırmaktan vazgeçerek gerekli altyapı yatırımlarını yapıp, ülkeyi gerçek- rekabetçi turist açısından cazip bir yer haline getirmesi gerekiyor. 2012 Avrupa Futbol Şampiyonası bu açıdan büyük bir şans. Ukrayna'nın, tüm dünyanın gündemine oturacağı bu şampiyonaya kadar hükümetin statlar dışında konaklamaya ve ulaşıma dönük de yatırımlar yapması  gerekiyor. Ayrıca ülke imajını, marka değerini yukarılara taşıyacak bir reklam kampanyasının tam zamanı.

Ukrayna'nın burada adını yazmak istemediğim bir alanda turizm destinasyonu gibi algılanması, yalnız bu ülke vatandaşlarının değil bizim gibi bu ülkeyle ilişkisi olanların da kabul edemeyeceği bir durum. Açın twitterı, takip edin Türk basınında Ukrayna hakkındaki haberleri varsa yoksa Femen ve onun eylemleri. Dinamo Kiev ve Beşiktaş UEFA ligi elemelerinde eşleştikten sonra Ukrayna ile ilgili haberler biraz olsun futbola kaymış. Halbuki Ukrayna, Türkiye'nin gündemine önemli bir tarım ve sanayi ülkesi olmasıyla, yeşillikler içindeki güzel başkenti Kiev ile Sovyetler Birliği zamanında bile büyük bölümü korunmuş birçoğu mimari şaheser ve insanlık harikası ibadethaneleri ile gelmeli. Bu ülkenin ciddi bir ekonomik büyüme potansiyeli var. İki ülke arasındaki ilişkiler turizme de yansımalı. Vatandaşlarımız artık ezberledikleri Prag, Budapeşte gibi kentlerden ziyade, altyapısı gelişmiş bir Lvov'u ziyaret etmek isteyeceklerdir.Kaldı ki Lvov bu şehirlerden daha güzel bir şehir.  Türk tarihi için önemli bir bölge olan Kırım'a başta kökleri buraya dayanan Türkler olmak üzere önemli bir ziyaretçi akını olacaktır. Osmanlı Padişahı Genç Osman'ın yeniçeri teşkilatında reform yapmaya karar verdiği ve bu kararını canıyla ödediği bugünkü Çernovitski Bölgesi'nde yer alan Hotin, Karlofça Antlaşması'nda kaybedene kadar Osmanlı İmparatorluğu'nun bir eyaleti olan ve bugün de o döneme ait izler taşıyan Kamaniçe(Himenilsltki Bölgesi) Türkler açısından önemli ziyaret bölgeleri olarak ortaya çıkacaktır.
Ukrayna hükümetinin, bürokrasisinin artık uyanması gerekiyor. Bu yapılırken de işe öncelikle doğru ve gerçek istatistik tutarak başlanmalı. Ukrayna'da refah patlaması mı var da, 12 milyon Ukraynalı hem de yılın yalnızca 9 ayında yurtdışına turist olarak gitmiş ya da ülke hangi altyapı ile 16 milyon yabancı turisti ağırlamış? Ülkede uluslararası standartlara göre turist sayısının ve niteliğinin ölçülmesi ve Ukrayna'nın turizm stratejisinin belirlenmesinin zamanı geldi artık.Kırım'daki altyapı yenilenmediği takdirde, 2014 yılındaki Kış Olimpiyatlarına hazırlanan Rusya'nın Karadeniz kıyısındaki sayfiye yeri Soçi'deki yatırımlar, bu şehri Kırım'a göre cazibe merkezi haline getirecek ve Kırım önemli turist ve gelir kayına uğrayacaktır. BDT kökenli, başta Ruslar olmak üzere birçok yabancı Kırım'a gelmeyecektir. Bunun yerine Kırım gelir düzeyi daha düşük kesimlerin tatil yeri haline dönüşecektir. Zaten BDT ülkelerindeki gençler Sovyetler Birliği alışkanlıklarına sahip değiller ve ebeveynleri gibi Kırım'ı tercih edeceklerine, Türkiye'ye, Mısır'a, Güney Avrupa ülkelerine gidiyorlar.
Ukrayna için bir başka önemli turizm alanı kış turizmidir. Ancak Batı Ukrayna'daki kayak merkezlerinde tatil yapmanın faturası, Avusturya'da tatil yapmayı, alınan hizmetin niteliğinin düşük, altyapının zayıf olmasına rağmen geçiyorsa, Ukrayna'nın kendi zenginleri bile nasıl bu bölgelerde kayak yapsınlar? Başkent Kiev, başta Lvov olmak üzere Batı Ukrayna şehirleri, Osmanlı'nın 20 yıldan fazla bir süre yönettiği ve birçok eser bıraktığı Kamaniçe(Kamenistkiy-Podolski) güzellikleri, tarihleri ve umulur ki en kısa zamanda tamamlanacak altyapıları ile yakın gelecekte Dünya turizminde önemli destinasyonlardan olacaklar. Ukrayna kış turizminde de, sezon kısa olmasına rağmen özellikle BDT ülkelerine hitaben yaz turizmiyle de sağlık ve kültür turizmiyle de ve artık aynı şehirlere gitmekten sıkılan kongre katılımcılarına hitaben kongre turizmiyle de ciddi bir turistik potansiyel arz etmektedir. Bu potansiyeli gerçeğe dönüştürmek ise bu güzel ülkenin değerli yöneticilerinden başkasının elinde değildir.

 

**Burak PEHLİVAN**