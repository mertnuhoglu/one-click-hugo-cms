---
title: 'Türk Bankacılığı’nın Efsanevi İsmi Engin Akçakoca TUİD’deydi'
date: Tue, 13 Dec 2011 10:43:35 +0000
draft: false
tags: ["Engin Akçakoca", "IMF Ukrayna İlişkileri", "Privatbank", "TUİD", "TUİD (Türk Ukrayna İşadamları Derneği)", "Ukrayna Türk İş Dünyası"]
type: post
---

![haber](https://burakpehlivan.org/tuid_images/engina1.jpg)









BDDK ve TMSF eski başkanlarından, IMF Ukrayna Merkez Bankası Başdanışmanı Engin Akçakoca ve Ukrayna Merkez Bankası Eski Başkan Yardımcıları’ndan Ruslan Gritsenko, TUİD Üyesi işadamları ve Ukrayna Türk İş Dünyası ile TUİD Yönetim Kurulu Başkanvekili Burak Pehlivan’ın moderatörlüğünde, Ukrayna, Türkiye ve Dünya’daki son ekonomik durum ve 2012’ye ilişkin beklentiler üzerine söyleşi yaptı.

Söyleşide Engin Akçakoca, Ukrayna hükümetinin döviz kurunu kontrol altında tutmaya ülkedeki ekonomik istikrar ve 2012 ekiminde gerçekleşecek parlamento seçimlerini düşünerek büyük önem verdiğini belirtti. IMF’in hane halklarına satılan gazın fiyatının, devlet gaz kuruluşu Naftogaz’ın açıklarının kapatılabilmesi için %75’lere varan miktarda yükseltilmesini istediğini ancak buna hükümetin yanaşmadığını ifade eden Akçakoca, açmazdan çıkışın eninde sonunda Ruslar ile gaz fiyatlarında ciddi bir indirim alınarak elde edilebileceğini söyledi. Ancak, bunun bir bedeli olacağını belirterek, Ukrayna’nın Avrupa’ya gaz sevkiyatını kontrol eden kuruluşu olan Naftogaz’ın Ruslar tarafından satın alınmasının yakın vadede gerçekleşmesinin yüksek olasılık olacağının altını çizdi. Engin Akçakoca, gaz fiyatlarında indirim ve IMF ile anlaşmanın sağlanmasıyla 2012 yılındaki seçimlere kadar devalüasyon ihtimalinin sıkı para politikası araçları da kullanılarak minimize edileceğini ifade etti. Duayen bankacı Ukrayna’nın geleceğine inanmak gerektiğini ancak 20 yıllık genç bir ülke olan Ukrayna’dan her şeyi bir anda beklemenin doğru olmayacağını söyledi. Akçakoca’ya göre yapısal reformların yapılmasına müteakip Ukrayna önümüzdeki 5 yıl içerisinde potansiyelini daha iyi kullanabilecek.
Türkiye ekonomisine ilişkin en önemli sorunun yüksek cari açık olduğunu ifade ederek sözlerine devam eden Engin Akçakoca, 2012 yılında Türkiye’de döviz kurlarında çok yüksek bir oynama beklenmemesi gerektiğini, özellikle Körfez ve Türki Cumhuriyetlerden gelen sermaye ile takviyelenen yabancı sermayenin, cari açığın kapatılmasına yeteceğini belirtti. Bununla beraber orta vadede Türkiye’ye gelen doğrudan yabancı sermayenin artması gerektiğini, ilelebet sıcak para ile cari açığın finansmanın mümkün olmadığını ve hükümetin ihracat ithalat arasındaki farkı kapatmaya yarayacak yapısal tedbirleri ve ekonomik programı ortaya koyması gerektiğinin altını çizdi.

Duayen bankacıya göre, bugün başta Avrupa’yı saran borç kriziyle derinleşen global ekonomik durgunluktan en hızlı çıkacak ülke ABD olacak, bununla birlikte Almanya’nın liderliği ele almasıyla AB’nin elinde krizi kontrol altına alacak enstrümanlar mevcut. Almanya, iki Dünya Savaşı ile elde edemediği konuma bugün, Avrupa’ya ekonomik reçeteleri dikte edecek gücü sağlayarak bir nevi erişiyor. Almanya’nın önerilerine uyarak Euro Bölgesinin ve AB’nin diğer ülkeleri de sıkı ve ortak maliye politikalarına yönelecekler ve AB’nin refahında yeniden dağıtım gerçekleşecek. Bu programa uyamayan ve program dışı kalan ülkeler daha az refahla karşı karşıya gelecekler. Artık Almanların ödediği vergilerle, müsrif güney devletlerinin vatandaşlarının aslında hak edilmeyen refahı finanse edilemeyecek.

Türk Ukrayna İşadamları Derneği merkezinde esprili ve açık bir dille gerçekleştirilen söyleşi, 2012’ye hazırlanan Ukrayna’daki Türk İş Dünyası açısından vizyon açıcı bir sohbet oldu. Söyleşinin sonunda, Engin Akçakoca’ya, teşekkür plaketi TUİD Yönetim Kurulu Başkan Vekili Burak Pehlivan tarafından takdim edildi.

www.tuid.org.ua

 

![haber](https://burakpehlivan.org/tuid_images/engin1.jpg)

![haber](https://burakpehlivan.org/tuid_images/engin3.jpg)

![haber](https://burakpehlivan.org/tuid_images/engin7.jpg)

![haber](https://burakpehlivan.org/tuid_images/engin8.jpg)

![haber](https://burakpehlivan.org/tuid_images/engin10.jpg)

![haber](https://burakpehlivan.org/tuid_images/engin11.jpg)

 

 

