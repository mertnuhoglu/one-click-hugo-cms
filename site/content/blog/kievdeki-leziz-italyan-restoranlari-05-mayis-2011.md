---
title: 'Ukrayna''daki İtalya Hayranlığı ve Kiev''deki İtalyan Restoranları'
date: Wed, 04 May 2011 22:03:00 +0000
draft: false
tags: ["Belvedere", "bistecca", "Bocconcino", "Da Mario", "Drujba Naradov", "Gançara", "Gezi ve Restoran", "Il Patio", "İtalya", "İtalyan Firmaları", "Kiev", "Kiev Post", "Lesi Ukraynka", "Mario's", "Meçnikova", "Oliva", "Restoran", "Sagaydaçnava", "Ukrayna", "Walter"]
type: post
---





















Türkiye’den önemli bir marka çıkmıyor diye hayıflanır dururuz, bunun için neler yapılabileceği konuşulur, birçok yapılması gereken adım ortaya koyulur. Ancak en önemli nokta çoğu zaman ıskalanır, o da bir ülkeden dünya markası çıkabilmesi için önce o ülkenin kendisinin marka olması gerektiğidir. İtalya bunu başarmış bir ülke. Hazır giyimde de, mimari de, tasarımda da, hatta kendi insanıyla bu ülke marka olmuş durumda. Bunun keyfini İtalyanlar ve İtalyan firmaları bugüne kadar sürdüler. Aynı özelliklere sahip bir İtalyan ürünü, Türk ürününden çok daha yüksek rakamlara alıcı bulabildi, bulabiliyor, İtalya’daki bir tur paketi görece kaliteli bir Türkiye gezi paketinden daha yüksek fiyatlara satılabiliyor.İtalyan markasının en güçlü olduğu alanların başında İtalyan mutfağı geliyor. Rahmetli Arman Kırım’ın tespitiyle nişasta ağırlıklı bir mutfak olan İtalyan mutfağının başarılı olmasına şaşmamak gerekiyor, çünkü çeşitli makarnalar, hamur işleri ve pizza ağırlıklı bir mutfak olan İtalyan mutfağının ana elemanı nişasta ve insanoğlu nişasta ağırlıklı besinleri dünyanın neresinde olursa olsun seviyor. Bu özelliklere İtalya’nın imaj bombardımanı da eklendiğinde İtalyan mutfağı Dünya’nın en popüler mutfağı haline geliyor.Ukraynalılar, İtalya'ya, İtalyan ürünlerine ve İtalyan yemeklerine bayılıyorlar. Bunun doğal sonucu olarak Kiev'de çok sayıda İtalyan ve İtalyanımsı restoran ve restoran zinciri var. İtalyanımsı diyorum çünkü bu restoranların çoğuna İtalyan bir arkadaşınız ile gittiğinizde yemek, aslında o yemeklerin nasıl yapılması gerektiğiyle ilgili yorumları dinlerken geçiyor. Öncelikle restoran zincirlerine bakalım. Bunlardan biri Il Patio şehrin 3-4 noktasında var. Eskiden nefis bistecca(biftek) yaparlardı, şimdi ise menüden kaldırdılar. Özellikle Beserabskiy Pazarı’nda bulunan restoranda öğlen ve akşam saatlerinde yer bulmak çok güç. Şehrin en popüler İtalyan zinciri ise Oliva. Sagaydaçnava'da, Krasnararmeyskaya'da, Kominterna'da ve Drujba Naradov’da toplamda 4 şubeleri var. Günün her saati yer bulmanın zor olduğu bir restoran, daha doğrusu trattoria. Fiyatları oldukça makul, dekorasyonu sade ama şık, personel Ukrayna standartlarına göre güleryüzlü. Peynir çorbasını ve buharda somon balığını özellikle tavsiye ederim. Oliva her ne kadar Kiev Post tarafından 2010 yılında Kiev’in en iyi restoranı seçilse de bu seçim doğru olmamış. Oliva şehrin pahalı restoranları ile aynı kulvarda değil, dediğim gibi burası ristorante değil trattoria. Yapılan karşılaştırma elma ile armudu karşılaştırmak olmuş halbuki Oliva’nın başarısı fiyat, kalite dengesini en iyi biçimde tutturmada yatıyor, takdir edilecek alan burası. Kiev’in en iyi restoranı denildiğinde çok farklı kriterler gündeme gelmeli.Mafia bir bölümü Japon, bir bölümü İtalyan yemeklerini menüsünde barındıran bir konsept oluşturmuş. 24 saat açık.  Bu restoran zincirinin de fiyatları  oldukça makul ama çok gürültülü oluyor, yemeklerin lezzeti ise  sorunlu,daha ziyade hazır yemek restoranı havasında. Bir başka sorunu ise ismi. Restoranın ismine İtalyanlar tepki gösteriyorlar. Mario's, Da Mario ile karıştırmayın bir başka İtalyan trattoriası. Çelentana ise yalnız Kiev'de değil, ülkenin birçok şehrinde şubeleri olan basit bir pizza evi, fast food mantığıyla ucuza karın doyurmak isteyenlerin tercihi. Buna karşılık Meçnikova 9 numaradaki Napule gerçek bir İtalyan Pizza evi ve taş fırında pişirilen pizzalarıyla yüksek fiyatlarını hak ediyor. Tek katlı ve büyük olmayan bu pizza evinde ne yazık ki yer bulmak zor, mutlaka rezervasyon yapılmalı.Sagaydaçnava Caddesi'ndeki Walter, sahibi ve şefi İtalyan olan bir restorandı. Fiyatları ortalamanın biraz üzerinde, pek ısınamadığım bir mekandı, kısa bir süre önce kapandı ve daha doğrusu Sofiskaya caddesindeki yeni yerine taşındı. Amici Mi ise kentin en pahalı İtalyanları'ndan biri, Gonçara 67'de. Dekorasyonu şık, servis ve yemek kalitesi güzel ama fiyatları el yakıyor. Bir başka şık İtalyan Parus'un, Lesi Ukraynka bölümünden girişi olan( Meçnikova 2) Bocconcino, bu restoranın fiyatları da alçakgönüllü sayılmaz.Kiev'in en iyi manzaralarından birine sahip Belvedere restoran ise Diniprovskiy Yokuşu 1 numarada. Bu restorana İtalyan restoranı denilir mi tartışılır ama restoranın ortamı keyifli. Mutfak kalitesini düşünmezseniz, manzara ve ambiyansa konsantre olursanız, cebiniz de sizi rahatsız etmeyecekse gidebilirsiniz.

 

**Burak PEHLİVAN**

 

**
** 


**_
_**