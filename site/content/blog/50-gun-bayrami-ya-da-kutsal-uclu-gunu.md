---
title: '50 Gün Bayramı ya da Kutsal Üçlü Günü'
date: Sun, 31 May 2015 11:12:50 +0000
draft: false
tags: ["50 Gün Bayramı", "Din", "Dini Gün", "Kiev", "Kiev", "Kültür ve Din", "Kutsal Üçlü Günü", "Mihaylovskiy Kilisesi", "Paskalya", "Rojdestvo", "Tatil", "Ukrayna", "Ukrayna resmi tatil", "Yaşam"]
type: post
---

[![58155856](https://burakpehlivan.org/wp-content/uploads/2015/05/58155856.jpg)](https://burakpehlivan.org/wp-content/uploads/2015/05/58155856.jpg)

Ukrayna tatiller konusunda cömert bir ülkedir. Gerek resmi bayramlar, gerekse dini bayramların çokluğunun yanı sıra, eğer bayram haftasonuna geliyorsa, takip eden pazartesi de bayram ilan edilir. Ekonomisini büyütmeye, bunun için de daha çok çalışmaya ve üretmeye ihtiyacı olan Ukrayna'nın bu uygulamalarını eleştirmek mümkün ancak bu fazla sayıda tatil, ülke içi ve dışı turizme de şüphesiz hareket getiriyor. Bugün 50 gün bayramı ve yarın Ukrayna'da, Rusya'nın aksine resmi tatil. Kiev'in sokakları boş. Çiçeklerini açmış kestane ağaçlarının altında  sabah yürüyüşünü yaparken, yollardan geçen arabaların, kaldırımları arşınlayan yayaların  azlığı dikkat çekiyor. Belli ki bu üç günlük tatili fırsat bilen Kievliler ekonomik krize rağmen Batı Ukrayna'ya, Odessa'nın serin sahillerine, ya da yurtdışındaki tatil destinasyonlarına  akın etmişler.

Ortodoks Kilisenin 12 önemli bayramının en önemlisi olan Paskalya Bayramı’ndan sonraki  49′ncu gün -ki bu gün her zaman pazar gününe denk gelir- 50 Gün Bayramı ya da diğer adıyla Kutsal Üçlü Günü olarak Ukrayna'da kutlanılıyor. Bayram, ortodokslara  göre Hz. İsa’nın yeniden dirilişinden 49 gün sonra, yani 50. gün Kutsal Ruh’un geldiği inanışına dayanıyor. Bu bayrama özel yapılan ayinlerde diğer ayinlerin aksine, Ortodoks kiliselerinde ayakta durulmaz.

Hristiyanlık inanışında birçok güne dini anlam yüklenmiştir. 70 yıllık Sovyet idaresinde bu birçok gün, bu topraklarda unutulurken,  Sovyetler Birliği'nin son zamanlarında din karşıtı uygulamalarda gevşemeye gidilmeye başlandı. Ukrayna'da da dine yönelim Sovyetler Birliği'nin çöküş sürecinde ve özellikle Ukrayna'nın bağımsızlığını ilan etmesiyle arttı ve her geçen gün daha da artıyor. Bunu, kah komünist idare zamanında yıkılan kiliselerin aslına uygun olarak yeniden inşasından görüyor,  kah ise Büyük Perhiz zamanı, Kiev restoranlarında her geçen gün artan oruç menülerinden gözlemliyoruz. Nitekim bu yazının manşetinde yer alan fotoğraf da 30'lı yıllarda yıkılan ancak 1996 yılında aslına uygun olarak inşa edilen altın kubbeleriyle bu yeniden inşa akımının en iyi örneklerinden biri olan Mihayvloskiy Katedraline ait. 50 Gün Bayramının resmi tatil olması ise devlet düzeyinde de Ukrayna'da dine daha fazla önem verilmesinin sonuçlarından biri.

Kutsal Üçlü Günü’nde ortodokslar, kiliseleri ve  evlerini  hayatın ve yenilenmenin sembolü olarak  gördükleri ağaç dalları ve bahar çiçekleriyle süslüyorlar. Bundan dolayı, Kiev'de bugün sokak satıcılarının tezgahlarında söğüt ya da huş ağacı dallarını ya da bahar çiçeklerinin envai çeşitidini görmek mümkün olacak. 50 gün bayramı, Rojdyestvo(Noel) ve Paskalya ile birlikte ülkede tatil ilan edilen üç dini bayramdan biri. Ortodoks dostlarımızın onlar için çok önemli olan bu bayramlarını kutluyor, bu vesileyle haftaya pazartesi Kiev'de düzenleyeceğimiz iftar yemeğine onları davet ediyorum. 

**Burak Pehlivan**