---
title: '“Türk Ukrayna İşadamları Derneği tarihinin en başarılı dönemini yaşıyor”'
date: Tue, 05 Jan 2016 07:06:41 +0000
draft: false
tags: ["ali bulut", "Atlasglobal", "Halil Zeybek", "Haydar Koçak", "herson", "Mesut Erk", "Pegasus", "THY", "TUİD", "TUİD (Türk Ukrayna İşadamları Derneği)", "Ukrayna Türk Toplum", "Zaporoje", "Zaprojiya"]
type: post
---

[![FullSizeRender (7)](https://burakpehlivan.org/wp-content/uploads/2016/01/FullSizeRender-7.jpg)](https://burakpehlivan.org/wp-content/uploads/2016/01/FullSizeRender-7.jpg)
Türkiye Cumhuriyeti Kiev Ticaret müşaviri Haydar Koçak, Ukrayna’nın sanayi şehri Zaporoje’ye bir çalışma ziyareti gerçekleştirerek, burada şehirdeki Türk işadamlarıyla bir araya geldi. Koçak’a ziyaretinde Uluslararası Türk Ukrayna İşadamları Derneği(TUİD) başkanvekili Burak Pehlivan ile TUİD Herson temsilcisi Ali Bulut da eşlik etti.

Zaporoje’deki en büyük Türk yatırımlarından olan Ukrest’in genel merkezinde gerçekleşen toplantıda Haydar Koçak, Ukrayna Türkiye ekonomik ilişkileri hakkında kısa bir bilgi verdi. Koçak, Avrupa Birliği ile Ukrayna arasında yürürlüğe giren Serbest Ticaret Antlaşmasının(STA) olası etkilerini değerlendirirken, Türkiye ve Ukrayna arasında imzalanması artık son aşamaya gelen STA’nın iki ülke ticaretine getireceği faydaları da işadamlarıyla paylaştı. Koçak, Ukrayna’da ciddi ekonomik sıkıntıların yaşandığını ancak Ukrayna yasaları dâhilinde işini düzgün yapan Türk firmalarının her zaman yanında olduklarını belirterek, Türk işadamlarına güven verdi.

Ukrest yönetim kurulu başkanı, TUİD kurucu üyesi Mesut Erk ise 20 yıldır Ukrayna’da faaliyette bulunduklarını ve ilk kez bir Türkiye Cumhuriyeti yetkilisinin ofislerini onurlandırdığını belirterek, Haydar Koçak’ın ziyaretinden duyduğu memnuniyeti dile getirdi. Erk, döküm malzemeleri konusunda Ukrayna’da bir numara olduklarını, sektördeki 200’e yakın firmanın hemen hemen hepsiyle çalıştıklarını ifade ederken, tüm ekonomik problemlere rağmen 2015’i iyi bir biçimde kapadıklarını söyledi. TUİD kurucu üyesi, Uluslararası Türk Ukrayna İşadamları Derneği’nin 12 yıllık tarihinin en iyi dönemini son birkaç yılda yaşadığını, gerek Ukrayna içinde, gerekse Ukrayna dışında yaptığı faaliyetler ile göğüslerini kabarttığını söylerken, dernek yöneticilerine Ukrayna’nın bu zor döneminde bunu başardıkları için teşekkür etti.

TUİD başkanvekili Burak Pehlivan ise, bugüne kadar Türk işadamlarından hakettiği ilgiyi yeterince göremeyen Zaporoje’nin Türk Havayolları, Pegasus, Atlasglobal gibi Türk havayolu şirketlerinin seferlerinin başlamasıyla Türk iş dünyasının daha çok gündemine geleceğini belirtirken, “TUİD olarak Ukrayna’nın hemen hemen tüm şehirlerinde üyemiz var, Zaporoje Türk işadamlarımızın sayıca çok kalabalık olmadığı ama buna karşılık az ama iyi iş yapan firmalarımızın olduğu bir şehir. Nitekim yönetim kurulumuzda da bu şehirden bir üyemiz, Mehmet Alapala bulunuyor. Ben kurucu üyemiz Mesut Bey’e sitayişleri için teşekkür ediyorum. Dernek genel merkezimizde yalnızca birkaç üyemizin fotoğrafı bulunur, bunlardan biri de Mesut Erk’tir, böyle duayen bir isimden bu sözleri duymak ayrı bir mutluluk kaynağı, bizi mahcup ettiler, üyelerimizin bu güvenine önümüzdeki dönemde de layık olmaya çalışacağız” dedi.

TUİD Herson temsilcisi Ali Bulut, TUİD olarak Ukrayna’nın farklı şehirlerinde temsilcilikleri olduğunu, ülkedeki Türk iş dünyasının çatı kuruluşu olmanın bilinciyle bu temsilciliklerin sayılarını önlerindeki dönemde daha da artıracaklarını belirtirken, “ben Zaporoje’ye de bir şubenin yakışacağını düşünüyorum ve bu düşüncemi burada ticaret müşavirimizin önünde paylaşmak istiyorum, bir sonraki yönetim kurulu toplantımızda da bu konuyu gündeme getireceğim” derken, ticaret müşaviri Haydar Koçak’a Ukrayna’nın tatil döneminde böyle bir ziyareti yapma inceliğini gösterdiği için, Mesut Erk’e ise konukseverliğinden dolayı teşekkür etti.