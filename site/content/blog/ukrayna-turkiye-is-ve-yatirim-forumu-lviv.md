---
title: 'Ukrayna Türkiye İş ve Yatırım Forumu, Lviv'
date: Sun, 23 Apr 2017 19:12:57 +0000
draft: false
tags: ["Batı Ukrayna", "Dış Ticaret", "Ekonomi", "Fatih Aydın", "Lviv", "Onur Çetinceviz", "Onur İnşaat", "Selim Tever", "TUİD (Türk Ukrayna İşadamları Derneği)", "TUİD Batı Ukrayna Temsilciliği", "Ukrayna", "Ukrayna Dış İlişkileri", "Ukrayna Türk Toplumu"]
type: post
---

![](https://burakpehlivan.org/wp-content/uploads/2017/04/17991084_1878219409105570_8931161675060644702_n.jpg)




**Ukrayna Türkiye İş ve Yatırım Forumu, Lviv**


Batı Ukrayna’nın tarihsel kültürel ve ticari başkenti Lviv’in nüfusu 780.000 ve Lviv, Ukrayna’nın nüfus olarak ancak 6. büyük şehri. Bununla birlikte şehir siyasi özgül ağırlığı olarak ülkede özellikle son yıllarda başkent Kiev’den sonra geliyor. Bu da şaşırtıcı bir durum değil. 800 yıl boyunca ticaret yollarının kesişiminde yer alan Lviv’in, zengin mimarisi geçmişin refahının adeta bugünkü göstergesi. Şehir 150 yılllık bir süre Avusturya Macaristan İmparatorluğu’nun yönetimindeyken de, Polonya’ya dahilken de hep yönetimi altındaki devletlerin önemli bir parçası olmuş. Sovyetler Birliği zamanında her ne kadar Lviv görece önemini yitirmiş gibi gözükse de ve bağımsız Ukrayna’nın ilk 20 yılında hakettiği yeri alamasa da Avrupa Meydanı sonrasındaki yönetim değişikliği sonrasında Lviv eski parlak günlerine çok daha hızlı dönmeye başladı.

Türkiye açısından baktığımızda, Batı Ukrayna ve özelinde Lviv yalnızca ekonomik açıdan önem taşımıyor, kültürel ve tarihsel olarak da bu şehir ve coğrafya bizi Ukrayna ile birbirimize bağlıyor. Lviv ve çevresi 1. Dünya Savaşı’nda Osmanlı İmparatorluğu’nun savaştığı Galiçya Cephesi’ni oluştururken, bu cephede şehit düşen 8.000 Mehmetçiğimiz bu topraklarda yatıyor. Bölge, Dünyada Türkiye dışında en çok Türk şehitliği olan iki yerden biri. Nitekim geçtiğimiz yıl T.C. Kiev Büyükelçiliğimizin harika bir organizasyonuyla Genel Kurmay Başkanlığımızın Mehteran Bölüğü hem Lopuşka’daki ana şehitliğimizde hem de Lviv Opera Meydanı’nın mehter icrasında bulunmuştu. II. Viyana Kuşatması ve sonrasında Karloffça Antlaşmasıyla sonuçlanan süreçten 300 yıldan fazla bir süre geçtikten sonra Türk Mehteran’ı bu topraklara yeniden ayak basmıştı.

![](https://burakpehlivan.org/wp-content/uploads/2017/04/13226991_10154317222370649_7248274060381327791_n.jpg)

Osmanlı Tarihi’nin en ünlü kadın şahsiyetlerinden olan Kanuni Sultan Süleyman’ın eşi, Hürrem Sultan(Roksalana) da bu coğrafya ait, bu coğrafyada doğmuş ve yaşamış bir kişilik. Mehteran Bölüğümüzün, Batı Ukrayna seyahatinde Ukraynalı sanatseverlere buluştuğu bir başka nokta ise Hürrem Sultan’ın memleketi Ivano-Frankivsk’in Rogatin Kasabası’ndaki Hürrem Sutan Anıtı’nın önü olmuştu. Hem Lviv de hem de Rogatin de Ukraynalılar’ın Mehteran’a ilgisi hem şaşırtıcı hem de şaşırtıcı olduğu kadar etkileyiciydi de.

Ukrayna’nın Rusya ile Serbest Ticaret Antlaşması’nın iptali buna karşılık 2014 yılında AB ile imzalanan Serbest Ticaret Antlaşması, ticaretin buna bağlı olarak da üretiminin kaçınılmaz olarak Doğu’dan Batı’ya kaymasına yol açıyor. Elbette, bu bir günde sonuçlanacak bir süreç değil, yıllar hatta on yıllar alacak ancak geri döndürülemeyecek biçimde bu değişim yoluna girildiği de bir gerçek. Ukrayna’nın 4 AB üyesi ülkeyle sınırı var ve bu sınırın en büyük bölümünü Lviv Bölgesi oluşturuyor. Bölge, özelinde Lviv aynı zamanda siyasi ve sosyal mobilizasyonun da Ukrayna’da en güçlü olduğu yerler.  Dolayısıyla bölgenin siyasi ağırlığı da giderek artıyor. Ukrayna’daki en güçlü yabancı işinsanları organizasyonu olan Avrupa İş Derneği’nin Kiev’den sonraki en büyük şubesi Lviv’de bulunuyor. Yalnız ülkelerinde değil iş yaptıları her yerde şeffaflığa ve iş ahlakına verdikleri önemle bilinen Danimarkalılar’ın 60’ün üzerindeki firmasının da bu bölgede faaliyet göstermesi ve Danimarka İşadamları Derneği’nin merkezi yine Lviv'de olması da tesadüf değil. Zira bölge, Ukrayna’daki en iş dostu, yolsuzluk konusunda en temiz ve iyi yönetişim ilkelerine en fazla bağlı yerel ve merkezi idareye sahip.  Ukrayna’daki en büyük yabancı sermaye yatırımcısı olan Avrupa İmar ve Kalkınma Bankası da, Kiev dışındaki ilk şubesini Lviv de açtığını da burada eklemek gerek.

Ukrayna Türk iş dünyası olarak, Ukrayna’daki bu değişime, Ukrayna'nın ekonomik ve siyasi ağırlık merkezi doğudan batıya kayarken, Batı Ukrayna'nın ticari ve kültürel başkenti Lviv'in önemi nin her geçen gün daha da artmasına kayıtsız kalamazdık ve kalmadık da. Lviv’e peş peşe yaptığımız çalışma ziyaretlerinde önce Lviv Bölgesi’nin başarılı ve iş dostu valisi Oleg Siniutka ve Lviv’in popüler belediye başkanı, ana muhalefet partisi Samopomiç’in genel başkanı Andriy Sadoviy ile iyi ilişkiler kurarken, daha sonra ise geçtiğimiz yılın mayıs ayında, Uluslararası Türk Ukrayna İşadamları Derneği’nin Batı Ukrayna şubesinin açılışını gerçekleştirdik. Açılış kurdelemizi ise Türkiye Cumhuriyet Kiev Büyükelçimiz Yönet Can Tezel ile bölgenin saygın işadamı,  Ukrayna’nın bir numaralı yol müteahhidi olan, üyemiz Onur İnşaat’ın yönetim kurulu başkanı Onur Çetinceviz ile beraber kestik. Kuşkusuz Çetinceviz’in gerçekleştirdiği başarılı projeler, bölgedeki Türk ve Türk işadamı imajına önemli katkı sağlıyor.

![](https://burakpehlivan.org/wp-content/uploads/2017/04/DSC_5141-0011.jpg)

TUİD Batı Ukrayna temsilciliği görevini bölgedeki en büyük Türk sanayi yatırımı olan ve ağaç ürünleri sektöründe 2016 yılında işlem adeti kriterine göre Ukrayna’nın ihracat şampiyonu olma ayrıcalığını yaşayan Wood Industries’in yönetim kurulu üyesi, genç ve başarılı işadamımız Selim Tever üstlenirken, bir başka genç ve gelecek vaat eden girişimcimiz Fatih Aydın ise Lviv temsilciliği görevine seçildi.

TUİD Batı Ukrayna temsilciliğinin kuruluşunun üzerinden daha bir yıl bile geçmeden bu genç ekip çok önemli bir projeye imza atıyor. 27-28 Nisan’da, Lviv Bölge Valiliği, Dış Ekonomik İlişkileri Kurulu(DEİK) ve Uluslararası Türk Ukrayna İşadamları Derneği(TUİD) olarak Türkiye Ukrayna İş ve Yatırım Forumu'nu tarihte ilk kez Batı Ukrayna'da, Lviv'de gerçekleştiriyoruz. Bu foruma katılmak için kayıt yaptıran işadamı sayısı şimdiden 100’ü bulmuş durumda ve bu forum altı yıldır Ukrayna’da DEİK’in ve TUİD’in yaptığı en geniş katılımlı iş forumu olacak. Forumun ilk gününde bölgedeki Türk yatırımlarıyla, Alman, Avusturyalı, Japon yatırımcıların örnek projeleri katılımcılar tarafından gezilecek. Ukrayna’nın ekonomiden sorumlu Başbakan Yardımcısı Stepan Kubiv’in açılışını yapacağı ikinci günün programında ise vali başta olmak üzere bölgedeki kamu yöneticileri katılımcılarla tek tek tanışarak, sorularını cevaplandıracak. Ukrayna’nın özelinde ise Lviv Bölgesi’nin yatırım ve ticaret olanakları değerlendirilecek.  Ukrayna’da iş yapan Türk yatırımcılar ülkedeki deneyimlerini bir panelde paylaşırken, Serbest Ticaret Antlaşması, Organize Sanayi Bölgeleri, IT, enerji, tarım gibi alanlar diğer panel konularını oluşturacak. Ayrıca iki ülke işadamları arasında B2B görüşmeler gerçekleştirilecek.

Sovyetler Birliği yıkılıp, dünyanın bu coğrafyasında kartlar yeniden dağıtılırken Türkiye olarak bu büyük değişimde rol almaya hazır değildik. Aradan 25 yıl geçti ve  bu sefer bir ülke, dağılan birliğin önemli bir parçası Ukrayna yeniden doğup, ülke yeniden kurulurken,  ülkemizin imkanları o günkünden çok farklı. Ukrayna’nın, Türkiye’ye verdiği önem de bugün eskisine göre çok daha fazla. Lviv Valiliği, geçtiğimiz sene aldığı kararla 2017 yılında her ay bir ülkenin işadamlarıyla, yatırımcılarıyla bir araya gelip, bölgenin yatırım ve ticaret imkanlarını bir yemekli toplantıda tartışma kararı almış ve ilk sırayı da bize, Türkiye’ye vermişti. Ancak hazırlık çalışmalarında Ukraynalı muhataplarımızla gördük ki Lviv Bölgesi’nin Türk işadamları açısından oluşturduğu potansiyel yalnızca bir toplantıyla ele alınacak gibi değil. Nitekim daha kapsamlı bir organizasyon için çalışmamızı daha sonraya ertelerken, Lviv Bölge Valiliği Almanlar  ve Avusturyalılar ile ilk düşündükleri dar konsepte etkinliklerini  gerçekleştirdiler. Yalnızca Türk işadamlarıyla olan çalışmayı foruma seviyesine çıkardılar. İşte Lviv'de düzenlediğimiz Türkiye Ukrayna İş ve Yatırım Forumu da bu çalışmanın eseri.

Ukrayna, özelinde Batı Ukrayna, Avrupa’nın arka bahçesi değil, Avrupa’nın ta kendisi. Ekonomisi, insan kaynakları gelişen, dışa açıklığı ve bunlara bağlı olarak kendine güveni artan Türkiye’nin, Türk yatırımcıların bölgede işbirliğine, refaha ve ekonomik kalkınmaya katkıda bulunan önemli bir oyuncu olması için bundan daha uygun bir zaman yok. Birlikte 120 milyondan fazla bir nüfus oluşturan Türkiye’nin ve Ukrayna’nın ortak yapacakları çok iş var. Bu büyük potansiyeli hareket geçirmemek içinse önümüzde hiçbir mazeret yok.  Lviv Türkiye Ukrayna Yatırım Forumu bu potansiyelin harekete geçirilmesi için katalizör görevi görecektir. Lviv’de, Türkiye Ukrayna İş ve Yatırım Forumu’nda görüşmek üzere.

**Burak PEHLİVAN**