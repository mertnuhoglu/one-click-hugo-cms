---
title: 'Edirne’de Balkan Borsası kurulması yolunda Ukrayna’da önemli adım'
date: Mon, 13 Feb 2012 13:38:35 +0000
draft: false
tags: ["balkan borsası", "balkanlar", "edirne borsası", "ticaret anlasmasi", "trakya", "Trakya’daki Oda ve Borsa Başkanları", "TUİD", "TUİD (Türk Ukrayna İşadamları Derneği)", "turk ukrayna is adamlari dernegi"]
type: post
---

**![haber](https://burakpehlivan.org/tuid_images/edirneliler.jpg)**

** **Edirne'de Balkan Borsası kurulması yolunda Ukrayna'da önemli adım****


Trakya'daki Oda ve Borsa Başkanları ve Yönetim Kurulu Üyelerinden oluşan geniş bir heyet Ukrayna'nın başkenti Kiev'deki Türk Ukrayna İşadamları Derneği (TUİD) lokaline çalışma ziyaretinde bulundu. Ziyarette TUİD ve Trakya bölgesindeki oda ve borsalar arasındaki işbirliği olanakları değerlendirildi.

TUİD Yönetim Kurulu Başkan Vekili Burak Pehlivan, Trakya'dan bu kadar kapsamlı bir heyeti Ukrayna'da ağırlamaktan onur duyduklarını belirterek başladığı açılış konuşmasında, Ukrayna ve Türkiye arasında ticaretin istenilen seviyelerin çok altında olduğunu ve bu tip çalışma ziyaretlerinin iki ülke ilişkileri ve ticareti üzerinde olumlu etki yapacağına inandıklarını ifade etti.

Burak Pehlivan, Ukrayna'ya, özellikle Kiev'e ziyarette bulunanların, Ukrayna'nın ne üretip, ne sattığı konusunda genellikle yanılgıya düştüklerini, Ukrayna'yı değerlendirirken, Ukrayna'daki üretim ve ticaret hacmini küçümsediklerini ancak bunun böyle olmadığını belirtti.

Ukrayna ekonomisine ilişkin bilgi veren Pehlivan; "Ukrayna'nın geçen yılki dış ticaret hacmi 153 milyar dolar olarak gerçekleşti, Türkiye'nin dış ticaret hacminin ise 246 milyar dolar olduğu düşünüldüğünde, Ukrayna'nın dış ticaretinin aslında ne kadar büyük olduğu görülmektedir. Buna karşılık bu komşu ülkenin dış ticaretinde ülkemiz ne yazık ki yüzde 5'in bile altında pay alabilmektedir, Ukrayna'nın ithalatındaki payımız ise yalnızca yüzde 1,5'tir, bu rakamlar Türkiye'nin ihracat gücüne yakışmamaktadır" dedi.

Pehlivan, serbest ticaret antlaşmasının imzalanmasına müteakip iki ülke arasındaki ticarette çok ciddi bir ivmelenmenin yaşanacağına dikkat çekti.

Görüşmelerde söz alan TUİD Yönetim Kurulu Üyesi Aziz Şimşek, Ukrayna'nın mal almak açısından da, satmak açısında da önemli bir ülke olduğunu nitekim Ukrayna'daki inşaat ve emlak yatırımlarının yanı sıra, ortaklarıyla Çanakkale'de kurmakta oldukları gıda işleme tesisiyle Ukrayna ve Rusya başta olmak üzere bölge ülkelerine ihracat yapacaklarını belirtti.

Aziz Şimşek, Türkiye'den gelen heyetlerin Ukrayna ve Türkiye arasında karşılıklı ticaretin gelişmesi doğrultusunda önemli çalışmalar yaptıklarına inandıklarını ifade etti.

"HUBUBAT BORSASINI OLUŞTURMAK İSTİYORUZ"

Çanakkale Ticaret Borsası Meclis Başkanı Erol Özen ise TUİD'in konukseverliğine teşekkür ederek başladığı konuşmasında, Trakya'nın özellikle Türk tarımı için önemli bir bölge olduğunu ifade etti.

Erol Özen, Türkiye'nin bölgede lider bir ülke olduğunu, Trakya'nın ise tarım konusunda bölge ülkelerinde ön plana çıktığını söyledi.

Ziyaretlerini Cihan Haber Ajansı (Cihan)'na değerlendiren Erol Özen, "Ukrayna'ya geliş sebebimiz, Türkiye Odalar ve Borsalar Birliği'nin üyesi olan Edirne Ticaret Borsası ve Trakya'daki 13 borsanın Çanakkale dâhil bunlara bir şirket kurarak Balkan hububat borsasını oluşturmak istiyoruz. Tabi bu işin öncülüğünü de Odalar Birliği ve Edirne Ticaret Borsası yapıyor. Buraya Ukrayna'daki durum hakkında bilgi toplamak alıcı ile satıcıyı bir araya getirecek bir internet sitesi ya da şirket vasıtasıyla olabilir oda ve borsalarda iş yapanların bir araya getirmek. Ukrayna'daki potansiyeli görüp değerlendirdik. Ben daha önce de bir defa gelmiştim. Ukrayna'nın hububat potansiyeli yüksek, bürokrasi biraz zorluyor ama iş yapılabilir. Ziyaretimiz çerçevesinde Kiev'deki tarım fuarını ziyaret ettik, ticaret müşavirliği yetkilileriyle bir araya geldik." şeklinde konuştu.

Görüşmelere Ukrayna Gagauzlar Birliği Yönetim Kurulu Başkanı Tudora Arnaut ve Gagauz işadamları da iştirak etti. Ukrayna vatandaşı olan Gagauz işadamları yerli gözüyle ülkede iş yapma tecrübelerini paylaştı.

EDİRNE, TRAKYA'NIN BORSA MERKEZİ OLACAK

İpsala Ticaret Borsası Yönetim Kurulu Başkanı İbrahim Girgin ise Edirne'nin Balkan ülkelerinde lider bir şehir olarak ön plana çıkması gerektiğini söyledi. Bu tür gezilerle komşu ülkeleri ve ticari partnerlerini daha iyi tanıdıklarını ifade eden Girgin, Ukrayna özelinde Türklerin, TUİD gibi güçlü bir işadamı derneğine sahip olmasının kendi işlerini kolaylaştıracağını belirtti.

İbrahim Girgin; "Bölge ülkelerine ziyaretler yapıyoruz, bu Ukrayna'ya üçüncü gelişim, Edirne bu bölgede tarıma dönük emtia fiyatlarının belirlendiği, ticaretinin yapıldığı önemli bir borsa merkezi haline gelecektir, bu süreçten Ukrayna da, Yunanistan da, Bulgaristan da, Romanya da ve diğer bölge ülkeleri de karlı çıkacaktır" dedi.

TUİD Yönetim Kurulu Başkan Vekili Burak Pehlivan'ın, heyet adına TUİD'in anı plaketini vermesi ve heyetler arası işbirliği protokolünün imzalanmasına müteakip ziyaret sona erdi.

[ Kaynak : Zaman Gazetesi](http://www.zaman.com.tr/haber.do?haberno=1244048&title=edirnede-balkan-borsasi-kurulmasi-yolunda-ukraynada-onemli-adim)

[ http://www.zaman.com.tr](http://www.zaman.com.tr/haber.do?haberno=1244048&title=edirnede-balkan-borsasi-kurulmasi-yolunda-ukraynada-onemli-adim)

![haber](https://burakpehlivan.org/tuid_images/edirneliler1.jpg)

![haber](https://burakpehlivan.org/tuid_images/edirneliler2.jpg)

![haber](https://burakpehlivan.org/tuid_images/edirneliler3.jpg)

![haber](https://burakpehlivan.org/tuid_images/edirneliler4.jpg)

![haber](https://burakpehlivan.org/tuid_images/edirneliler5.jpg)

![haber](https://burakpehlivan.org/tuid_images/edirneliler6.jpg)

![haber](https://burakpehlivan.org/tuid_images/edirneliler7.jpg)

![haber](https://burakpehlivan.org/tuid_images/edirneliler9.jpg)

![haber](https://burakpehlivan.org/tuid_images/edirneliler10.jpg)

![haber](https://burakpehlivan.org/tuid_images/edirneliler11.jpg)