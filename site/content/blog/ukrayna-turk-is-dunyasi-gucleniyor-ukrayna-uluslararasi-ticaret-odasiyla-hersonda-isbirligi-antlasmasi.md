---
title: 'Ukrayna Türk İş Dünyası Güçleniyor: Uluslararası Ticaret Odasıyla, Herson’da İşbirliği Antlaşması'
date: Fri, 24 Oct 2014 06:56:05 +0000
draft: false
tags: ["ali bulut", "Ali Kunt", "Anatoliy Gomenko", "Antlaşması", "Aziz Şimşek", "Güçleniyor", "Herson’da", "işbirliği", "Necati Özil", "Sedat Bulut", "TUİD (Türk Ukrayna İşadamları Derneği)", "türk iş dünyası", "Ukrayna", "Uluslararası Ticaret Odası"]
type: post
---

[![1413520512_dsc_06311](https://burakpehlivan.org/wp-content/uploads/2014/10/1413520512_dsc_06311.jpg)](https://burakpehlivan.org/wp-content/uploads/2014/10/1413520512_dsc_06311.jpg)
Türk Ukrayna İşadamları Derneği yönetimi, Ukrayna iş dünyasının dışarıya açılan kapısı, Uluslararası Dış Ticaret Odası(ICC) yönetimiyle, ülkenin liman kenti ve tarım merkezi Herson’da biraya geldi. Ukrayna ulusal ve yerel medyasının geniş ilgi gösterdiği toplantıda, ICC’yi kurumun birinci başkan yardımcısı ve Herson şubesi başkanı Anatoliy Gomenko başkanlığındaki bir heyet temsil ederken, Türk tarafında ise TUİD başkanvekili Burak Pehlivan, TUİD yönetim kurulu üyesi ve Herson temsilcisi Ali Bulut, yönetim kurulu üyeleri Aziz Şimşek ve Sedat Bulut, dernek genel sekreteri Ali Kunt ile Herson’daki bazı TUİD üyeleri hazır bulundu.

Görüşmenin başında bir konuşma yapan, Anatoliy Gomenko, ICC’nin Paris Merkezli olarak 127 farklı ülkede faaliyet gösterdiğini ve bu ülkelerden birinin de Ukrayna olduğunu belirtti. ICC Ukrayna’nın 1998 yılında kurulduğunu ve aynı zamanda Bağımsız Devletler Birliği coğrafyasında kurulan ilk ICC Organizasyonu olduğunu ifade eden Gomenko “Her yıl en az 7 uluslararası faaliyet organize ediyoruz ve 70’den fazla ülkedeki benzer organizasyonlar ile işbirliği antlaşmalarımız var” dedi. Bu noktada en önemli partnerlerinden birinin de Türkiye olduğunu hatırlatan Gomenko, Türk Ukrayna İşadamları Derneği ile işbirliğine giderek yalnız Ukrayna’daki Türk iş dünyası ile değil, başta Türkiye olmak üzere bölgedeki tüm Türk işadamları dernekleriyle de ilişkilerini geliştirmeyi planladıklarını belirtti. Gomenko, yabancı yatırımcıların daha ürkek davrandığı Ukrayna için bu zor dönemde, Türk yatırımcıların ise ülkede faaliyetlerine devam ederek, Türkiye’nin gerçek bir dost, komşu ülke olduğunu en güzel biçimde gösterdiğini belirterek sözlerini tamamladı.
[![1413520535_dsc_06531](https://burakpehlivan.org/wp-content/uploads/2014/10/1413520535_dsc_06531.jpg)](https://burakpehlivan.org/wp-content/uploads/2014/10/1413520535_dsc_06531.jpg)
TUİD yönetim kurulu üyesi ve Herson temsilcisi Ali Bulut ise, ICC’nin organizasyon yapısını, kurumun gücünü çok iyi bildiklerini ve böyle bir iş dünyası kuruluşuyla işbirliğine gitmekten büyük memnuniyet duyduklarını belirterek başladığı konuşmasında, Türk Havayolları’nın İstanbul Herson uçuşlarının başlamasıyla iki ülke ticaretinde Herson'un öneminin daha da artacağını belirtti. Bulut, TUİD Herson şubesi olarak son dönemde faaliyetlerini artırdıklarını, Ukrayna’nın siyasi ve ekonomik olarak yaşadığı bu zor dönemde, ülkenin ve özelinde Herson’un Türk iş dünyasınca doğru bir biçimde tanınması için güçlü bir çaba gösterdiklerini belirtti. Ali Bulut, ikinci evi olarak gördüğü Herson’un önemli fırsatlar sunduğunu belirterek, Türk işadamlarını bu şehre yatırım yapmaya davet ettiklerini söyledi.
[![1413520493_dsc_06131](https://burakpehlivan.org/wp-content/uploads/2014/10/1413520493_dsc_06131.jpg)](https://burakpehlivan.org/wp-content/uploads/2014/10/1413520493_dsc_06131.jpg)
Daha sonra söz alan TUİD yönetim kurulu üyesi Sedat Bulut, deri ve kürk sektöründe Rusya ve Ukrayna’da faaliyet gösterdiklerini, 15 yıldır iş yaptıkları Ukrayna’ya yaşadıkları tüm problemlere rağmen inançlarını kaybetmediklerini söylerken, ülkedeki işadamı dernekleri arasındaki işbirliklerinin, Ukrayna'nın çok ihtiyaç duyduğu yabancı sermayenin ülkeye daha fazla yatırım yapması için önemli olduğunu ifade etti. Bulut, Ukrayna’ya dün gelmediklerini, bugün de gitmeye niyetlerini olmadığının altını çizerken, “biz Ukrayna’nın, bugününe de yarınına da inanıyoruz, biz burada yolcu değil hancıyız, yalnız iyi zamanda değil kötü zamanlarda da buradayız” diyerek sözlerine son verdi.
[![1413520481_dsc_06201](https://burakpehlivan.org/wp-content/uploads/2014/10/1413520481_dsc_06201.jpg)](https://burakpehlivan.org/wp-content/uploads/2014/10/1413520481_dsc_06201.jpg)
TUİD Başkanvekili Burak Pehlivan ise, Herson’un Türk iş dünyası tarafından öneminin ve potansiyelinin yeterince bilinmediğini ancak özellikle TUİD Herson temsilciliği ve şube başkanı Ali Bulut’un gösterdiği şahsi çaba ile bu eksikliğin en kısa zamanda ortadan kalkacağına emin olduğunu ifade ederek başladığı konuşmasında, Türkiye ve Ukrayna gibi gelişmekte olan ülkelerin tasarruf açıklarından dolayı, hızlı büyüme ve kalkınma sürecinde gelişmiş ülkelere göre yabancı sermayeye çok daha fazla ihtiyaç duyduğunu belirtti. Pehlivan, bu sermayeyi çekmenin yolunun ise yapısal reformlardan geçtiğini, Ukrayna’da hukukun üstünlüğünün tesisinin, yolsuzlukla mücadelenin yaygınlaştırılmasının ve tekelleşmenin önüne geçilmesinin, ülkeye hızlı sermaye akışında büyük önem taşıdığını belirtti. TUİD başkanvekili ICC, TUİD gibi iş dünyası kurumlarına işte bu noktada büyük bir işlev üstlendiğini ve yerli ve yabancı sermayenin sesi olarak, ülkedeki ekonomik reform sürecine katkıda bulunduklarını söyledi. Pehlivan, TUİD ve ICC arasında bugün süren işbirliğinin uzun yıllar daha da güçlenerek sürecine kuşkusunun olmadığını belirterek sözlerini tamamladı.
[![1413520511_dsc_06221](https://burakpehlivan.org/wp-content/uploads/2014/10/1413520511_dsc_06221.jpg)](https://burakpehlivan.org/wp-content/uploads/2014/10/1413520511_dsc_06221.jpg)
Toplantı sonunda ICC birinci başkan yardımcısı ve Herson Odası başkanı Anatoliy Gomenko ile TUİD Herson temsilcisi Ali Bulut arasında iki kurum arasında işbirliği protokolü imzalanırken, Gomenko, Türk işadamı heyetine Herson’daki yabancı sermayeli yatırımlar hakkında kısa bir sunum yaptı.

[![1413520498_dsc_06431 (1)](https://burakpehlivan.org/wp-content/uploads/2014/10/1413520498_dsc_06431-1.jpg)](https://burakpehlivan.org/wp-content/uploads/2014/10/1413520498_dsc_06431-1.jpg)