---
title: 'Ukrayna Türk iş dünyası Dünya Gazetesi''nde'
date: Fri, 22 Sep 2017 19:09:51 +0000
draft: false
tags: ["Dış Ticaret", "Dünya Gazetesi", "Ekonomi", "Engin Akçakoca", "ertuğrul apakan", "Serbest Ticaret Antlaşması", "Şevki Acuner", "TUİD (Türk Ukrayna İşadamları Derneği)", "Ukrayna Dış İlişkileri", "Ukrayna Türk İş Dünyası", "Ukrayna Türk Toplumu", "Uluslarası İlişkiler"]
type: post
---

![](https://burakpehlivan.org/wp-content/uploads/2017/10/Screen-Shot-2017-10-05-at-00.43.42-1.png)


Türkiye'nin önden gelen ekonomi muhabirlerinden biri olan, belki de yurtdışı Türk iş dünyasını en yakından takip eden isim, Dünya Gazetesi yazarı Kerim Ülker Ukrayna Türk iş dünyasını Dünya Gazetesi'nin sayfalarına taşıdı.

**Ukrayna'nın geleceğine Türkler büyük katkı veriyor **


Türkiye, Sovyetler Birliği'nin dağılma sürecinde Ukrayna'yı ilk tanıyan ülke oldu. İki ülke arasında o dönem başlayan ilişkiler Türk dizilerinin Ukrayna'da televizyon ekranlarında sıkça yer bulmasıyla giderek arttı. İlk yansıma turizmde yaşandı. Geçmiş yıllarda binlerle ifade edilen Ukraynalı turist sayısı artık milyonlara çıktı. 2016'da 1 milyon 60 bin Ukraynalı tatilini Türkiye'de yapma kararı aldı. Bu yılın mart ayında devreye giren pasaportsuz geçişlerle birlikte sayının 2017'de 1.5 milyona ulaşması hedefleniyor.




Ankara-Kiev arasında uzun süredir devam eden serbest ticaret anlaşması görüşmesinde de sona yaklaşıldı. Bunun için en fazla ter döken isimlerden biriyse Uluslararası Türk-Ukrayna İş adamları Derneği Başkanı (TUİD) Burak Pehlivan...




**Turist sayısı 1 milyonu geçti**




Pehlivan, Türkiye'nin ve Türk şirketlerinin son yıllarda Ukrayna'da etkisinin arttığını belirtiyor. Özellikle Rusya ile yaşanan siyasi krizlerin ardından...




Pehlivan'ın verdiği bilgilere göre, Ukrayna'nın beş yıl önceye kadar toplam dış ticaretinin yüzde 35-40'ı Rusya Federasyonu ile yapılırken, bugün bu oran yüzde 10'a düşmüş durumda. Bir dönem Ukrayna, Rusya'dan yılda 40 milyar m3 doğalgaz alırken, 500 günden fazladır bu ülkeden gaz satın alınmadı. Rus bankaları ise Ukrayna bankacılık sistemindeki payını hızla kaybediyor. Ülkenin batı ile ekonomik ve siyasi ilişkileri hızla güçlenirken, kuzey komşusuyla ticaret, finans ve enerji alanlarındaki bağları daha da hızlı şekilde zayıflıyor. Rusya ile Serbest Ticaret Antlaşması iptal olurken Ukrayna'nın AB ile yaptığı Serbest Ticaret Antlaşması (STA) 1 Ocak 2016'da yürürlüğe girdi, Kanada ile ise Temmuz 2016'da STA imzalandı. Aynı şekilde Avrupa Birliği, Ukrayna vatandaşlarına geçtiğimiz günlerde vizeleri kaldırarak bu ülkeye desteğini net bir biçimde ortaya koydu.




Müzakereleri 2007'den beri devam eden Türkiye-Ukrayna Serbest Ticaret Antlaşması'nın (STA) hızla devreye girmesi gerektiğini anlatan Pehlivan, gelişmeleri “Moldova ile geçen yıl yaptığımız STA sonucunda bu ülkeyle dış ticaretimiz 2017'nın ilk 3 ayında bir önceki yılın aynı dönemine göre yüzde 56 arttı. Ukrayna'da da benzer durum olacaktır” diye özetliyor.




**2.5 milyar dolarlık Türk yatırımı**




Gelelim ülkedeki Türk yatırımlarına...




Ukrayna'daki Türk yatırımlarının toplamı 2.5 milyar doları bulurken, Türk firmalarını birçok başka ülkedekinin aksine yalnız gıda, inşaat ve tekstil gibi sektörlerde değil, yaşamın her noktasında görmek mümkün...




İletişimden IT'ye, inşaat malzemesinden perakendeye, makineden enerjiye, ilaçtan lojistiğe Türk sermayeli firmalar ülkede başarıyla faaliyet gösteriyor.




Ülkenin en büyük üç cep telefonu operatöründen biri Türk firması, en büyük satış alanına sahip giyim perakendecisi, kompresör, jeneratör gibi makine gruplarında pazar lideri yine Türkler. Türk inşaat firmaları ise bugüne kadar 5.5 milyar dolarlık taahhüt gerçekleştirdi. 




**Kamu ve özel sektörde dümenin başında ünlü isimler var**


Ukrayna Hükümeti, IMF Başdanışmanlığı görevine eski BDDK Başkanı Engin Akçakoca'yı atamıştı. Akçakoca şimdilerde battığını açıklayan ülkenin en büyük finans kuruluşu PrivatBank'ı hayata döndürmek için kolları sıvadı ve Danışma Kurulu Başkanlığı'na getirildi. Pehlivan'ın verdiği bilgilere göre, 5.4 milyar euro ile ülkenin en büyük yabancı sermaye yatırımcısı olan Avrupa İmar ve Kalkınma Bankası'nın (EBRD) Ukrayna Genel Müdürü de bir Türk: Şevki Acuner...

Ukrayna'nın doğusundaki gelişmeleri denetleyen Avrupa Güvenlik ve İşbirliği Teşkilatı (AGİT) Ukrayna Özel Gözlem Misyonu'nun başında Dışişleri Bakanlığı eski müsteşarlarından Ertuğrul Apakan bulunuyor.

Coca-Cola, Pfizer, Hilton, Colgate, P&G, GSK, Unilever, Gilette, Schneider, BASF, Henkel gibi küresel firmalar ise Türkler tarafından yönetildi, yönetiliyor. Pehlivan, iş yaşamındaki Türk ağırlığını “Tüm bu Türk profesyoneller Ukrayna'da ülkemizin ekonomik etkinliğine büyük güç katıyor. Nitekim Ukrayna Başbakanı Grosyman son iki ayda iki kez, Başbakan Birinci Yardımcısı Kubiv ise üç kez Ukrayna'da iş yapan Türk iş adamları ve yatırımcılarla bir araya geldi” sözleriyle anlatıyor.


 [https://www.dunya.com/kose-yazisi/japon-sojitz-ronesans-ile-18-milyar-dolar-yatiracak/372973](https://www.dunya.com/kose-yazisi/japon-sojitz-ronesans-ile-18-milyar-dolar-yatiracak/372973)


![](https://burakpehlivan.org/wp-content/uploads/2017/10/FullSizeRender.jpg)