---
title: 'TUİD, DAİB için Avusturya''ya gitti'
date: Mon, 23 Sep 2013 15:21:57 +0000
draft: false
tags: ["Avusturya", "Avusturya Yatırım", "Ayşe Sezgin", "Aziz Şimşek", "daib", "TUİD", "TUİD (Türk Ukrayna İşadamları Derneği)", "Ukrayna ve Avusturya", "viyana", "Viyana Büyükelçiliği", "Viyana Büyükelçisi", "Viyana Büyükelçisi Ayşe Sezgin"]
type: post
---

[![fotograf (3)](https://burakpehlivan.org/wp-content/uploads/2013/09/fotograf-3.jpg)](https://burakpehlivan.org/1888/tuid-daib-icin-avusturyaya-gitti/fotograf-3/)
Türk Ukrayna İşadamları Derneği(TUİD) heyeti, Doğu Avrupa Türk İşadamları Derneği (DAİB) projesi kapsamında gerçekleştirilen Avusturya ziyaretinde, Türkiye Cumhuriyeti Viyana Büyükelçisi Ayşe Sezgin tarafından kabul edildi. Ziyarette, TUİD başkanvekili Burak Pehlivan tarafından büyükelçi Sezgin’e TUİD, Ukrayna’daki Türk İş Dünyası ve DAİB projesi konusunda bir sunum yapıldı. Sunumda, 2004 yılında kurulan TUİD’in, Kiev merkezinin yanısıra Ukrayna’nın Harkov ve Odesa şehirleri ile İstanbul’da temsilciliğiyle faaliyet gösterdiği belirtilirken, derneğin Doğu Avrupa’daki Türk İşadamı Dernekleri arasında bir iletişim platformu olarak tasarlanan DAİB projesi kapsamında yapılan çalışmaların son zamanda hızlandırıldığı da ifade edildi.

Görüşmede, TUİD üyeleri arasında Ukrayna’da iş yapan Türkiye’nin önde gelen birçok holdinginin iştirakleri olduğu gibi, ülkede faaliyet gösteren küçük ve orta boy işletmelerinin de yer aldığını ifade eden Pehlivan, Ukrayna’da 2 milyar $’a yaklaşan Türk sermayesinin büyük oranda TUİD bünyesinde temsil edildiğinin altını çizdi.

TUİD başkanvekili, Orta Avrupa’da bulunan Avusturya’nın coğrafi olarak DAİB’in alanına girmediğini ancak Ukrayna’da 3,5 milyar $ aşan yatırımlarıyla Avusturya’nın Ukrayna’daki en büyük 5 yabancı sermaye yatırımcısı ülkeden biri olduğunu ifade ederek, “tarihsel olarak Doğu Avrupa’ya yabancı olmayan Avusturya firmaları Ukrayna’da oldukça güçlü bir konumdadır ve bu anlamda Avusturya’da iş yapan Türk işadamları, Avustuyalı yatırımcılar ile Ukrayna’daki Türk işadamları arasındaki işbirliğini geliştirmek arzusundayız” dedi.

[![fotograf (2)](https://burakpehlivan.org/wp-content/uploads/2013/09/fotograf-2.jpg)](https://burakpehlivan.org/1888/tuid-daib-icin-avusturyaya-gitti/fotograf-2/)Türkiye Cumhuriyeti Viyana Büyükelçisi Ayşe Sezgin ise, Avusturya ve Türkye arasındaki ekonomik ve ticari ilişkilerin çok güçlendiğinin ve son yıllarda Türkiye’deki en büyük üç yabancı sermaye yatırımcısı ülkeden birinin hatta çoğu zaman birinci ülkenin Avusturya olduğunun altını çizerek, üçüncü ülkelerde de işbirliği olanaklarının gerçekleşebileceğini ifade etti. Sezgin, üçüncü ülkelerdeki Türk işadamı dernekleri arasındaki ilişkilerin artmasının ise sevindirici bir gelişme olduğunu belirterek, TUİD heyetine başarılı diledi.

TUİD yönetim kurulu üyesi Aziz Şimşek ise TUİD’in yalnız Türk işadamlarından oluşmadığını ve Ukraynalı üyelerinin de olduğunu belirterek, “ayrıca TUİD olarak Ukrayna’daki Alman, İtalyan, Amerikan ve AB ülkesi işadamları dernekleriyle de ortak faaliyetlere imza atıyoruz” dedi.

Viyana Büyükelçisi Ayşe Sezgin’in TUİD Heyetini kabulu, anı fotoğrafı çekilmesiyle sona erdi.

**Kaynak:**

http://www.zaman.com.tr/gundem\_tuid-daib-icin-avusturyaya-gitti\_2140843.html
[http://www.bugun.com.tr/son-dakika/tuid-daib-icin-avusturyaya-gitti-haberi/803612](http://www.bugun.com.tr/son-dakika/tuid-daib-icin-avusturyaya-gitti-haberi/803612)