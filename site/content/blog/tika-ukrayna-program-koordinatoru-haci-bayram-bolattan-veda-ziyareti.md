---
title: 'TİKA Ukrayna Program Koordinatörü Hacı Bayram Bolat’tan veda ziyareti'
date: Mon, 21 Sep 2015 13:50:14 +0000
draft: false
tags: ["Hacı Bayram Bolat", "Program Koordinatörü", "tika", "TİKA Ukrayna", "TUİD", "TUİD (Türk Ukrayna İşadamları Derneği)", "Ukrayna Türk İş Dünyası", "Veda Ziyareti"]
type: post
---

[![DSCN0733](https://burakpehlivan.org/wp-content/uploads/2015/09/DSCN07331.jpg)](https://burakpehlivan.org/wp-content/uploads/2015/09/DSCN07331.jpg)

Türkiye Cumhuriyeti Başbakanlık Türk İşbirliği ve Koordinasyon Ajansı Başkanlığı(TİKA) Ukrayna Program Koordinatörü Hacı Bayram Bolat, Uluslararası Türk Ukrayna İşadamları Derneği(TUİD) genel merkezine bir veda ziyareti gerçekleştirdi. Bir buçuk yılı Kırım, 2 yılı ise Kiev’de olmak üzere Ukrayna’da toplamda yaklaşık 4 yıl görev yapan ve görevi süresi boyunca gerek Ukrayna makamları gerekse ülkedeki Türk işadamları nezdinde büyük sevgi ve saygı kazanan Hacı Bayram Bolat, TUİD’de, ülkedeki Türk iş dünyasına hitaben bir de veda konuşması gerçekleştirdi.


TUİD’ın başarısının sırrı dirayetli, daim ve dinamik olmaktan geçiyor
---------------------------------------------------------------------


TİKA Ukrayna Program Koordinatörü Hacı Bayram Bolat birçok farklı ülkede görev yaptığını ama TUİD kadar başarılı bir Türk işadamı derneğine rastlamadığını belirterek başladığı konuşmasında, TUİD’in ve üyelerinin Ukrayna’nın en zor dönemlerinde bile ülkeye inançlarını ve güvenlerini kaybetmeyerek, desteklerini sürdürmelerinin önemine dikkat çekti. Bolat, TUİD’in, Ukrayna’nın dışına çıkan başarısını 3 D formülüyle ifade etmek istediğini belirtirken “bu 3D, dirayet, daimîlik ve dinamikliğin baş harfleridir. Dirayetlisiniz zira Ukrayna bağımsızlık tarihinin en zor yılı olan 2014 yılında bile iyimserliğinizi korudunuz, kamuoyuna ve iş dünyasına hep olumlu mesajlar verdiniz; bırakın faaliyetlerinizi azaltmayı, faaliyetlerinizi artırdınız. Daimsiniz çünkü Doğu Dilleri Olimpiyatlarından, Çernobil Çocuklarıyla ilgili yardım faaliyetlerine, Ukrayna Türk iş dünyasının bayramlaşma olanağı bulduğu geleneksel bayramlaşmalarınızdan, yaptığınız ekonomik forumlara, iftarlara kadar birbirinden farklı bütün organizasyonlarınızda bir süreklilik var, bu faaliyetlerinizi ara vermeden her yıl muntazaman düzenliyorsunuz, dinamiksiniz çünkü hızınızı hiç kesmeden Türkiye’yi ilgilendiren, Ukrayna’daki ekonomik, ticari, hatta zaman zaman eğitsel ve kültürel faaliyetlerde TUİD’in ve üyelerinin katılımını, desteğini görüyoruz” dedi.


TUİD’in çağımızın iletişim araçlarını etkin bir biçimde kullanması örnek alınmalı
---------------------------------------------------------------------------------


Hacı Bayram Bolat, TUİD’in yaptığı çalışmaların özellikle Ukrayna makamları tarafından takdir edildiğine muhataplarıyla yaptıkları birçok görüşmede tanıklık ettiklerini belirtirken, sözlerini şöyle sürdürdü, “Türk Ukrayna İşadamları Derneği’nin örnek alınması gereken bir başka yönü ise çağımızın iletişim olanaklarını en iyi biçimde kullanması. Hemen hemen tüm sosyal ağlarda varlığınız etkin bir biçimde hissediliyor, on binlerce takipçiniz var, resmi web siteniz ise Ukrayna ve Doğu Avrupa ülkeleri hakkında aynı zamanda iyi bir Türkçe haber sitesi işlevi de görüyor” dedi.


TUİD Ukrayna’da iş dünyamız açısından birleştirici, bütünleştirici bir çatı olmuştur
------------------------------------------------------------------------------------


TİKA Ukrayna Program koordinatörü Hacı Bayram Bolat, “sözlerimi sonlandırmadan önce şunun da altını çizmek istiyorum ki TUİD kapsayıcı, kucaklayıcı bir yönetim anlayışını benimseyerek büyük firma, küçük firma; sektör ayrımı yapmıyor. Üyeleriniz arasında ülkemizin önde gelen holdingleri, bankaları olduğu gibi Ukrayna’da daha küçük çapta iş yapan işadamlarımız da bulunuyor. Derneğiniz, Ukrayna’nın geneline yayılmış şubeleriyle, Ukrayna’daki Türk İş Dünyasının birleştirici, bütünleştirici bir çatı kurumu olmuştur, bu da tek başına takdire şayan bir durumdur” derken, derneğin başarılarının devamını diledi.

![IMG_20150910_112758](https://burakpehlivan.org/wp-content/uploads/2015/09/IMG_20150910_112758.jpg)


TİKA ülkemizin yurtdışındaki medar-ı iftarlarından biridir
----------------------------------------------------------


TUİD başkanvekili Burak Pehlivan ise, 90’lı yılların ikinci yarısından beri Ukrayna’da faaliyetlerini sürdüren TİKA’dan, Ukrayna Türk iş dünyasının özellikle Hacı Bayram Bolat’ın, Ukrayna Türk toplumuyla kurduğu yakın ve sıcak ilişki sonrasında haberdar olduğunu belirterek, “TİKA’nın Ukrayna’da yaptığı faaliyetlerden buradaki Türkiye Cumhuriyeti vatandaşları, Türkler olarak gurur duyuyoruz. TİKA, bir gün Ukrayna okullarına eğitim araç gereçleri yardımı yaparken, bir başka gün, Ukrayna hastanelerine çok ihtiyaç duydukları ekipman desteğini sağlıyor, başka bir gün ise ülkemizin bürokrasi konusundaki bilgi ve deneyimlerinin teknik işbirliği çerçevesinde muhataplarına aktarımına katkıda bulunuyor. Bildiğimiz kadarıyla TİKA’nın bugüne kadar Ukrayna’ya sağladığı yardım miktarı 30 milyon doları geçti. TİKA, Türkiye’nin Ukrayna’nın her daim dostu olduğunu gösteren çok önemli bir kurumumuz” dedi. Pehlivan, Hacı Bayram Bolat’a bundan sonraki görevinde başarılar dilerken, “Sizi Ukrayna’da sevgi ve saygıyla hatırlayacağız” diyerek sözlerini tamamladı.

Türkiye Cumhuriyeti Başbakanlık Türk İşbirliği ve Kalkınma Ajansı Başkanlığı(TİKA) Ukrayna program koordinatörü Hacı Bayram Bolat’a ziyareti sonunda, dernek adına, başkanvekili Burak Pehlivan tarafından bir teşekkür plaketi takdim edildi.

**Kaynak**: [www.tuid.org.ua](http://www.tuid.org.ua)