---
title: '"Ukrayna ve Türkiye arasında büyük fotoğrafı görelim, pastayı büyütelim"'
date: Tue, 08 May 2018 06:24:10 +0000
draft: false
tags: ["Ukrayna"]
type: post
---

![](https://burakpehlivan.org/wp-content/uploads/2018/05/Screen-Shot-2018-05-08-at-9.14.41-AM.png)

Dış Ekonomik İlişkiler Kurulu(DEİK)’in düzenlediği ve Ukrayna Başbakan Birinci Yardımcısı Stepan Kubiv ile Türkiye Cumhuriyeti Milli Savunma Bakanı Nurettin Canikli’nin eş başkanlığında gerçekleşen Türkiye Ukrayna İş Forumu kapsamında, Anadolu Ajansı için Türkiye Ukrayna ekonomik ilişkilerini değerlendiren Uluslararası Türk Ukrayna İşadamları Derneği (TUİD) Başkanı, DEİK Dünya Türk İş Konseyi Avrasya Komitesi yönetim kurulu üyesi Burak Pehlivan, Türk yatırımcılar için Ukrayna'da tarım, yenilebilir enerji, sanayi ve bilişim sektörlerinde önemli fırsatlar olduğunu söyledi.

Ukrayna ile ekonomik ilişkilerde en önemli gündem maddesinin müzakereleri 2007 yılından beri süren Serbest Ticaret Antlaşması(STA) olduğunu vurgulayan Pehlivan, iki ülke arasında vizelerin kaldırılmasının hem ticarete hem de turizme olumlu yansıdığını söyledi. Türkiye’yi 2017 yılında 1,3 milyon Ukraynalı’nın, Ukrayna’yı ise 270 bin Türkiye Cumhuriyeti vatandaşını ziyaret ettiğini ifade eden Pehlivan, "Dolayısıyla STA da böyle bir etki oluşturacaktır. Büyük fotoğrafı görelim, bu pastayı büyütelim.  Ukrayna ve Türkiye arasındaki STA'yı bir an önce imzalayalım. Ümit ediyoruz ki bu anlaşma 2018'de imzalanacaktır." dedi.

Pehlivan, Türkiye’nin son 3,5 yılda Ukrayna'ya en fazla yatırım yapan ilk üç ülke arasında olduğunu dile getirerek, iki ülke ekonomik ve siyasi ilişkilerinin tarihin en iyi döneminde olduğunu anlattı. Pehlivan, "Ukrayna’da Türkler’e karşı oldukça pozitif bir algı var. Biz Türk firmaları olarak Ukrayna-Türkiye arasında çok daha fazla hava taşımacılığına önem verilmesini istiyoruz. Bugün haftada yüz civarında olan karşılıklı sefer sayısı, daha fazla slota izin verildiği takdirde kısa sürede rahatlıkla iki katına çıkarılabilir ” diye konuştu.

Kaynak: Anadolu Ajansı

