---
title: 'T.C. Kiev Ticaret Müşaviri Belkıs Gürsel Güleç’ten veda ziyaretleri'
date: Sun, 26 Jul 2015 08:14:31 +0000
draft: false
tags: ["Belkıs Gürsel Güleç", "Dalgakıran Ukrayna", "Ekonomi", "Emre Manav", "Kiev Büyükelçiliği müsteşarı", "Politek Impeks", "RE/MAX Ukrayna", "Ukrayna jeneratör", "Ukrayna vinç", "Viaçeslav Dinkov"]
type: post
---

[![DSCN9875](https://burakpehlivan.org/wp-content/uploads/2015/08/DSCN9875.jpg)](https://burakpehlivan.org/wp-content/uploads/2015/08/DSCN9875.jpg)
Türkiye Cumhuriyeti Kiev ticaret müşaviri Belkıs Gürsel Güleç, beraberinde T.C. Kiev Büyükelçiliği müsteşarı Emre Manav ile birlikte, Ukrayna’da faaliyet gösteren bazı Türk firmalarına nezaket ziyareti gerçekleştirdi. Güleç, ilk olarak Ukrayna’da iş makinesi ticareti, servis ve bakımıyla uğraşan Politek Impeks firmasını ziyaret ederken daha sonra ise RE/MAX Ukrayna ve Dalgakıran Ukrayna ofislerinde incelemelerde bulundu.

[![DSCN9864](https://burakpehlivan.org/wp-content/uploads/2015/08/DSCN9864.jpg)](https://burakpehlivan.org/wp-content/uploads/2015/08/DSCN9864.jpg)

Politek Impeks kurucu ortağı ve yönetim kurulu üyesi Burak Pehlivan, aralarında Dalgakıran Ukrayna'nın genel müdürü Viaçeslav Dinkov'un da yer aldığı konuklarına firmanın servis merkezine yapılan ziyarette şirket çalışmalarıyla ilgili kısa bir bilgilendirme yaptı. Pehlivan, yaklaşık 7 yıldır Ukrayna pazarında bulunan firmanın, bugün Ukrayna’nın mobil vinç servis ve bakımı konusunda en önde gelen firmalarından biri haline geldiğini belirtirken, “burada bulunan vinç, torna, freze gibi makine ve ekipmanların oluşturduğu fiziki sermayeden ziyade, eğitimli işgücümüzün oluşturduğu beşeri sermayemizle pazarda rakiplerimizden ayrışıyoruz, Ukrayna’da mobil vinç ve manlift(platform) gibi araçlarda çözümü en zor olan problemleri çözen bir firma olarak biliniyoruz, bu özelliğimiz ise kriz şartlarında bile büyümemizi sağladı” dedi. Pehlivan, Ukrayna’nın ekonomik ve siyasi açıdan en zor dönemlerinden birini yaşadığı 2014 yılı mayıs ayında açılışını yaptıkları merkezde aynı anda 3 mobil vince hizmet verebildiklerini ifade ederken, yurtdışı eğitimli teknik personelleriyle yalnız Türkiye, Amerika, Almanya, İtalya ve Belarus gibi ülkelerden üreticilerin temsilciliklerini yaptıkları tekniklerinin değil, farklı ülkelerin ve yerel üretim makinelerin de bakım ve servislerini yapabildiklerinin altını çizdi.

![DSCN9877](https://burakpehlivan.org/wp-content/uploads/2015/08/DSCN9877.jpg)

Politek Impeks yönetim kurulu üyesi, büyükelçilik müsteşarı Emre Manav'ın firma olarak bugüne kadar Ukrayna’da yaptıkları en anlamlı çalışmanın ne olduğu sorusunu ise, “Ukrayna bağımsızlık tarihinin en önemli inşaat projesi olan ve dünyanın en büyük iki inşaat firması Fransız Vinci ve Bouygues firmaları tarafından inşası devam eden Çernobil Nükleer santrali kapatma projesinde 20’ye yakın milletten, 300 civarında mobil vinç ve  platform operatörü ve teknisyenine bizzat Çernobil santralinde eğitim verdik, bu bizim için yaşamımız boyunca unutamayacağımız bir deneyim oldu, bugün de burada bakım ve tamirini yaptığımız vinçlerden biri bu santralde çalışıyor, bu noktada ekibimizle gurur duyuyoruz” diyerek cevapladı.

TC Kiev Ticaret müşaviri Belkıs Gürsel Güleç, Türk firmalarının geleneksel sektörlerin dışında da, yurtdışında farklı sektörlerde faaliyet göstermelerinin ve katma değer üretmelerinin önemli olduğunu belirtirken, T.C. Kiev Büyükelçiliği müsteşarı Emre Manav ise, Türk firmalarının Ukrayna’nın yeniden inşa sürecinde etkin bir rol almalarının yararlarına dikkat çekti.
[![DSCN9846](https://burakpehlivan.org/wp-content/uploads/2015/08/DSCN9846.jpg)](https://burakpehlivan.org/wp-content/uploads/2015/08/DSCN9846.jpg)
Politek Impeks'in servis merkezi ziyaretinden sonra, RE/MAX Ukrayna’nın genel merkezi ziyaret edilirken, burada firmanın yönetim kurulu başkanı Hakan Canlı, RE/MAX’ın dünyanın en büyük emlak zinciri olduğunu ifade ederken, firmanın 100’den fazla ülkede 8000 civarında ofis ve 100 binin ![DSCN9809](https://burakpehlivan.org/wp-content/uploads/2015/08/DSCN9809.jpg)üzerinde satış danışmanıyla franchise sistemiyle faaliyet gösterdiğini ve dünya üzerinde en çok emlak satışı yapan organizasyon özelliğini yıllardır rakiplerine kaptırmadığını söyledi. Canlı, kriz döneminde Ukrayna pazarına adım attıklarını ancak ülkeye olan inançlarını hiçbir zaman kaybetmediklerini belirtirken, “bu ülkede de dünyanın her yerinde olduğu gibi iddialıyız ve sektörde, pazarın lider firması olmayı en kısa zamanda planlıyoruz” dedi. T.C. Kiev Ticaret Müşaviri Belkıs Gürsel Güleç ise RE/MAX’ın, başarısını Türkiye’den bildiklerini belirtirken, firma sahibi Hakan Canlı'nın şahsında firmaya Ukrayna’da başarılar diledi.

[![DSCN9930](https://burakpehlivan.org/wp-content/uploads/2015/08/DSCN9930.jpg)](https://burakpehlivan.org/wp-content/uploads/2015/08/DSCN9930.jpg)

Son olarak Dalgakıran Ukrayna operasyonu ziyaret edilirken,  firmanın genel müdürü Viaçeslav Dinkov, Ukrayna’nın 7 ayrı bölgesinde, yarıdan fazlası mühendis olan 80’in üzerinde personelle hizmet verdiklerini, ana kalemleri olan jeneratör ve kompresörde pazar lideri olduklarını belirterek başladığı kısa bir sunumu konuklarına gerçekleştirdi. Dinkov, “makine sektörü kalkınmadan dünyada kalkınmış bir ülke yok, biz Türk makineleriyle Ukrayna gibi makine sanayinin oldukça gelişmiş olduğu, kendi uçağını, tankını yapabilen bir ülkede, Avrupalı rakiplerimizin önünde pazar lideriyiz, krize rağmen 2014 yılında satışlarımızı ve pazar payımızı bir önceki yıla göre artırdık” dedi. Dinkov, Dalgakıran’ın İstanbul’daki fabrikasının kompresör üretiminde, Çek Cumhuriyeti’nden, Hindistan’a kadar olan coğrafyada en büyük üretim tesisi olduğunu hatırlatırken, “Ukrayna’da yalnız satış yapmıyor, satış sonrası hizmetlerle de istihdam oluşturuyoruz. Bir Türk firmasıyız ancak ben dahil, Ukrayna’daki personelimizin tamamı Ukrayna vatandaşlarından oluşuyor” dedi. Dinkov, sözlerini bu yıl Ukrayna’da 10. yıllarını kutlayacaklarını belirterek tamamladı.

[![DSCN9898](https://burakpehlivan.org/wp-content/uploads/2015/08/DSCN9898.jpg)](https://burakpehlivan.org/wp-content/uploads/2015/08/DSCN9898.jpg)

T.C. Kiev Büyükelçiliği müsteşarı Emre Manav, genel müdür Viaçeslav Dinkov’u Ukrayna’daki başarılardan dolayı tebrik ederken, teknolojik bir sektörde bir Türk firmasının, Ukrayna pazarındaki başarısından ve konumundan memnuniyetini dile getirdi. T.C. Kiev Ticaret müşaviri Belkıs Gürsel Güleç ise, firmaya Ukrayna pazarında daha nice başarılı on yıllar temenni etti.

**Kaynak**: [www.tuid.org.ua](http://www.tuid.org.ua)