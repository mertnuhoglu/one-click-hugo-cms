---
title: '“Ukrayna, Türk hazırgiyim sektörü için yatırım ve ticarette önemli fırsatlar sunuyor”'
date: Mon, 25 Jan 2016 21:32:21 +0000
draft: false
tags: ["Genel", "Hasan Kamil Hayali", "hazırgiyim", "Hüseyin Öztürk", "İlker Özbekliler", "moda", "TUİD (Türk Ukrayna İşadamları Derneği)", "türkonfed", "Türkonfed International", "Ukrayna Ekonomisi", "Ukrayna yatırım"]
type: post
---

[![DSCN0006](https://burakpehlivan.org/wp-content/uploads/2016/01/DSCN0006.jpg)](https://burakpehlivan.org/wp-content/uploads/2016/01/DSCN0006.jpg)

Türkiye’nin gönüllülük esasına göre kurulmuş en büyük işadamı organizasyonu olan ve bünyesindeki 183 işadamı derneği, 26 federasyon ve 40 binden fazla firmayla, Türkiye'nin tarım ve kamu hariç istihdamının %55’ini, enerji dışı dış ticaretinin ise %83’ünü gerçekleştiren TÜRKONFED’in başkan yardımcısı Hasan Kamil Hayali ile Türkiye Moda ve Hazırgiyim Federasyonu başkanı Hüseyin Öztürk, Uluslararası Türk Ukrayna İşadamları Derneği(TUİD) genel merkezine bir çalışma ziyareti gerçekleştirdi.

**Türkiye’nin en büyük işadamı dernekleri federasyonunun başkanını Kiev’de ağırlamaktan büyük onur duyuyoruz**

Ziyaretin başında konuklarına Ukrayna’daki son ekonomik durumla ilgili kısa bir sunum yapan TUİD başkanvekili Burak Pehlivan, TUİD olarak kısa bir süre önce TÜRKONFED International’a kurucu üye olduklarını ve o günden bu yana Ukrayna Türk iş dünyasının konfederasyonun büyük desteğini gördüğünü belirterek, konuklarını Kiev'de ağırlamaktan duydukları memnuniyeti dile getirdi.  Pehlivan, üyeliği takiben birkaç ay gibi kısa bir süre zarfında TÜRKONFED’in başkan yardımcısı Hasan Kamil Hayali’nin, Ukrayna Sanayi ve Ticaret Odası’nın Türkiye resmi temsilciliğine seçildiğini, bugün ise TÜRKONFED’e bağlı en büyük federasyonun başkanı Hüseyin Öztürk’ü dernek genel merkezinde misafir etme olanağı bulduklarımı hatırlattı.

TUİD başkanvekili, Ukrayna’nın zor bir dönem geçirdiğini, ekonominin son 2 yılda %20’ye yakın oranda daraldığını, enflasyonun %43, yerel paradaki değer kaybının ise %70’ini bulduğunu ancak buna rağmen özellikle hızla gerçekleştirilen yapısal reformların iş dünyasının geleceğe ümitle bakmasını sağladığını söylerken, “AB ve Ukrayna arasındaki serbest ticaret antlaşmasının etkileri kadar, Türkiye Ukrayna Serbest Ticaret Antlaşması süreci  de hem Ukrayna’daki hem de ülkemizdeki Türk iş dernekleri tarafından yakından takip edilmelidir” dedi. Pehlivan, bu noktada Türkonfed’in desteğinin önemine dikkat çekerek sözlerini tamamladı.

**Federasyona bağlı 8500 şirketimiz, toplamda 850.000 kişiye istihdam sağlıyor, Ukrayna yatırım radarımızda** 

Türkiye Moda ve Hazırgiyim Federasyonu başkanı Hüseyin Öztürk ise, ilk kez Ukrayna’ya gelmesine rağmen TUİD’in aktifliğini ve gücünü iyi bildiğini, Ukrayna gibi oldukça potansiyeli olan bir ülkede böyle güçlü bir Türk işadamı derneği olmasının büyük bir avantaj olduğunu ifade etti. Öztürk, 4 yıl önce başkanlığa seçildiğinde 6 dernek ve 1000 şirketten oluşan federasyonun, bugün 23 dernek ve 8500 şirketle TÜRKONFED’e bağlı en büyük federasyon haline geldiğini ve üye firmaların sektörde 850.000 kişiye istihdam sağladığını belirtti. Hüseyin Öztürk, Ukrayna’dan çok etkilendiğini, ülkenin içinde bulunduğu sıkıntılı ortama rağmen, özellikle hafif sanayide üretime dönük yatırımların mutlaka değerlendirilmesi gerektiğini söyledi. Federasyon başkanı, Türkiye Ukrayna Serbest Ticaret Antlaşmasının en kısa zamanda imzalanmasını umduğunu ve bu konuda lobi çalışmalarına hız verilmesi gerektiği düşüncesine katıldığını belirtirken. “Türkonfed’in genç başkan yardımcısı ve aynı zamanda konfederasyonumuzun  dış ilişkiler komisyon başkanı Hasan Kamil Hayali’nin, Ukrayna Sanayi ve Ticaret Odası’nın(USTO) Türkiye temsilcisi olarak seçilmesi Ukrayna ve Türk iş dünyaları açısından büyük bir kazanım, en kısa zamanda  bir işadamı heyetiyle Ukrayna'daki yatırım ve ticaret fırsatlarını incelemek için bu ülkeye daha geniş kapsamlı bir çalışma seyahati gerçekleştireceğiz” dedi

**Ukrayna’daki ve Ukrayna’da iş yapmayı düşünen işadamlarımız için TUİD büyük bir şans**

Türkonfed başkan yardımcısı ve USTO Türkiye temsilcisi Hasan Kamil Hayali, dünyanın bir çok yerinde bulunduğunu ancak Ukrayna’daki Türk iş dünyasının dinamikliğini, birlik ve beraberliğini çok az yerde gördüğünü belirtirken, “Türkiye bir ebru gibi, farklılıklarımız var, ancak ortak faydalar noktasında hepimiz beraberiz, biriz. TUİD, Ukrayna’da sektör, büyük-küçük firma, işadamı- profesyonel ve bölge ayrımı yapmadan, siyaseten bağımsız, Ukrayna Türk iş dünyası için çok önemli bir çatı olmayı başarmış bir kurum, bu noktada Ukrayna’daki Türk işadamlarımız ve Ukrayna’da iş yapmayı düşünen işadamlarımız çok şanslı” dedi. Hayali, Türkiye’de bir Ukraynalı, Ukrayna’da ise bir Türk işadamı olarak iki ülke ticari ve ekonomik ilişkilerinin geliştirilmesi için elinden geleni yapacağını ifade ederek sözlerini tamamladı.

TÜRKONFED başkan yardımcısı ve USTO Türkiye resmi temsilcisi Hasan Kamil Hayali ile Türkiye Moda ve Hazırgiyim Federasyonu başkanı Hüseyin Öztürk’ün TUİD’e yaptıkları çalışma ziyareti, hatıra fotoğrafı çekilmesiyle sona erdi.

[![DSCN9990](https://burakpehlivan.org/wp-content/uploads/2016/01/DSCN9990.jpg)](https://burakpehlivan.org/wp-content/uploads/2016/01/DSCN9990.jpg)