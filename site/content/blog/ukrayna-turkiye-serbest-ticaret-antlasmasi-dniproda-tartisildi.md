---
title: 'Ukrayna Türkiye Serbest Ticaret Antlaşması, Dnipro’da tartışıldı'
date: Fri, 15 Jul 2016 15:53:19 +0000
draft: false
tags: ["Adem Eroğul", "Dnipro", "erhan çimen", "Haydar Koçak", "Limak Dnipro metro", "Limak Ukrayna", "TUİD", "TUİD (Türk Ukrayna İşadamları Derneği)", "Türkiye Cumhuriyeti Kiev Ticaret müşaviri", "Türkiye Ukrayna Serbest Ticaret Antlaşması", "Ufuk Başaran", "Uluslararası Türk Ukrayna İşadamları Derneği", "Viaçeslav Dinkov"]
type: post
---

[![IMG_20160714_154106](https://burakpehlivan.org/wp-content/uploads/2016/07/IMG_20160714_154106.jpg)](https://burakpehlivan.org/wp-content/uploads/2016/07/IMG_20160714_154106.jpg)
Ukrayna’nın önemli sanayi şehirlerinden Dnipro’da, Uluslararası Türk Ukrayna İşadamları Derneği TUİD başkanı Burak Pehlivan ile Türkiye Cumhuriyeti Kiev Ticaret müşaviri Haydar Koçak, bölgedeki Türk işadamları ve vatandaşlarlarla yuvarlak masa toplantısında bir araya gelerek, bu yıl içerisinde imzalanması planlanan Türkiye Ukrayna Serbest Ticaret antlaşmasını ele aldılar. TUİD denetleme kurulu eski başkanı Viaçeslav Dinkov ile TUİD genel sekreteri Erhan Çimen’in de hazır bulunduğu toplantıda Ukrayna’daki son ekonomik durum da değerlendirilirken, katılımcılara yurtdışı firma teşvikleri konusunda da kısa bir bilgilendirme yapıldı.

Hatırlanacağı gibi Sovyetler Birliği zamanında, birliğin inovasyon, bilim ve başta füze sistemleri olmak üzere askeri teknolojiler konusunda merkez şehirlerinden biri olan Dnipropetrovsk’un ismi, Ukrayna’da birkaç ay önce çıkan komünizmeden arındırma yasası çerçevesinde kısa bir süre önce Dnipro olarak değiştirilmişti. Geniş katılımın olduğu toplantıda TUİD başkanı Burak Pehlivan, Ukrayna’daki Türkler’in ve Türk işadamlarının, Türkiye Ukrayna Serbest Ticaret Antlaşması(STA) konusunda muhatapları nezdinde lobi çalışması yapmasının önemine dikkat çekerken, bunun yapılabilmesi içinse STA hakkında yeterli bilgiye sahip olunması gerektiğini hatırlattı. TUİD başkanı, Ukrayna’nın son 15 yılda Türkiye ile yaptığı ticarette 33 milyar dolar dış ticaret fazlası verdiğini, yapılacak STA’dan ise öncelikle Ukrayna’nın karlı çıkacağını belirtirken, tarım sektörü dışında Ukrayna iş dünyasının da bu antlaşmanın imzalanmasına büyük destek verdiğinin altını çizdi.

[![IMG_20160714_144807](https://burakpehlivan.org/wp-content/uploads/2016/07/IMG_20160714_144807.jpg)](https://burakpehlivan.org/wp-content/uploads/2016/07/IMG_20160714_144807.jpg)

Burak Pehlivan son bir yılda Ukrayna’nın ve Türkiye’nin farklı şehirlerinde 20’den fazla konferans, panel, yuvarlak masa toplantısı ve benzeri etkinlikler yaparak hem Türk hem de Ukraynalı işadamlarıyla STA’yı tartıştıklarını ve iki ülke cumhurbaşkanları tarafından koyulan ve bugün için 5 miyar dolar düzeyinde seyreden ikili ticaret hacminin birkaç yıl içerisinde 15 milyar dolara çıkarılması hedefinin ancak STA antlaşmasının imzalanması ve yürürlüğe girmesiyle mümkün olabileceğini söyledi. Pehlivan, “Ukrayna’nın Kanada ile geçtiğimiz hafta yaptığı Serbest Ticaret Antlaşması Ukrayna kamuoyunda büyük bir sevinçle karşılandı, halbuki Ukrayna’nın Kanada’ya ihracatı yalnızca 36 milyon dolar üstelik bu ülkeden 200 milyon dolar ithalatı var buna karşılık Türkiye ve Ukrayna arasındaki dış ticaret hacmi Kanada Ukrayna arasındaki dış ticaretin 20 katı, Ukrayna’da 2 milyar dolardan fazla yatırımız, faaliyet gösteren ise yüzlerce firmamız var. Ayrıca unutmamak gerek ki Türkiye Ukrayna STA’sı yalnız ikili ticaret hacmini artırmayacak, Türkiye’den Ukrayna’ya yatırımları da ivmelendirecektir”, diyerek sözlerini tamamladı.

[![IMG_20160714_151207](https://burakpehlivan.org/wp-content/uploads/2016/07/IMG_20160714_151207.jpg)](https://burakpehlivan.org/wp-content/uploads/2016/07/IMG_20160714_151207.jpg)

Türkiye Cumhuriyeti Kiev Büyükelçisi Haydar Koçak ise, Ukrayna’da göreve başlamasından itibaren yalnız Kiev’de değil, görev bölgesindeki tüm şehirlerde Türk iş dünyasının temsilcileriyle bir araya gelmeye özen gösterdiğini ve Ukrayna Türkiye ekonomik ilişkileri, STA ve devlet teşvikleri konusunda işadamlarını bilgilendirmeye çalıştığını söylerken, TUİD tarafından organize edilen bu toplantılara gösterilen ilgiden büyük memnuniyet duyduğunu belirtti. Koçak, Bağımsız Ukrayna tarihinde, Dnipro’da gerçekleşecek en büyük inşaat projesi olan Dnipro metrosunun yeni istasyonlarının inşa ihalesini bir Türk firmasının, Limak’ın aldığını hatırlatırken, toplantıda bulunan Limak’ın Ukrayna yöneticisi Ufuk Başaran’ı tebrik etti ve firmaya başarılar diledi.

Haydar Koçak, Ukrayna ekonomisinin bugünü ve geleceğini ilişkin bilgi ve görüşlerini paylaşırken, Ekonomi Bakanlığı’nın yurtdışı teşvikleri hakkında da kısa bir sunum yaptı. Türkiye Cumhuriyeti Kiev Ticaret müşaviri, Türkiye’nin Ukrayna’ya ihracatının 2016’da, 2015 yılına göre arttığını, buna karşılık Ukrayna’dan yapılan ithalatta ise azalma meydana geldiğini belirtirken, Türkiye ve Ukrayna arasındaki Serbest Ticaret Antlaşması sonrasında ticaret pastasının büyüyeceğini bunun ise iki ülke halklarını refahına önemli katkısı olacağının altını çizdi.

Soru cevap bölümünde söz alan işadamlarından Adem Eroğul, yurtdışında yaşayan Türkler’in, Türkiye’yi hem eylemleri hem de söylemleriyle doğru bir biçimde yabancı muhataplarına tanıtmasının önemine dikkat çekerken, Dnipro’da ilk kez yapılan bu organizasyon için TUİD’e teşekkür etti. Soru cevap bölümü sonrasında çekilen hatıra fotoğrafıyla yuvarlak masa toplantısı sona erdi.

Türkiye Cumhuriyeti Kiev Ticaret müşaviri Haydar Koçak ve TUİD başkanı Burak Pehlivan,  Dnipro’daki temasları çerçevesinde daha sonra yatırımlar ve ekonomiden sorumlu Dnipro  vali yardımcısı Vitali Litvin ile biraya geldi. Görüşmede bölgedeki yatırım ve ticaret imkanları ele alınırken, Türkiye Ukrayna Serbest Ticaret Antlaşması da değerlendirildi.

