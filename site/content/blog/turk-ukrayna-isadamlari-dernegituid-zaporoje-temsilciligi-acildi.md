---
title: 'Türk Ukrayna İşadamları Derneği(TUİD) Zaporoje Temsilciliği açıldı'
date: Mon, 16 Oct 2017 16:50:24 +0000
draft: false
tags: ["Genel"]
type: post
---









![](https://burakpehlivan.org/wp-content/uploads/2017/10/540d1d09a2baa232acbd2fb1688ae852_XL-1.jpg)


Uluslararası Türk Ukrayna İşadamları Derneği’nin(TUİD) yedinci şubesinin resmi açılışı Türkiye Cumhuriyeti Kiev Büyükelçisi Yönet Tezel’in de teşrif ettiği bir törenle yapıldı. Ukrayna’nın önde gelen sanayi kenti Zaporoje’deki temsilcilik, TUİD’in Odesa ve Herson’dan sonra Güney Ukrayna’daki üçüncü ofisi oldu. Zaporoje Belediye Başkan yardımcısı Anatoliy Pustavarov, Zaporoje Sanayi ve Ticaret Odası Başkanı Vladimir Şamilov, T.C. Kiev Büyükelçisi Yönet Canal Tezel, ile TUİD yönetim kurulu başkanı Burak Pehlivan açılış kurdelesini beraber keserlerken, törene Ukrayna Sanayi ve Ticaret Odası başkan yardımcısı Sergey Svistil, THY Zaporoje Müdürü Şenol Sakallı, TUİD yönetim kurulu üyeleri, Türk ve Ukraynalı işadamları ile basın mensupları katılım gösterdi.




TUİD yönetim kurulu başkanı Burak Pehlivan, açılışta yaptığı konuşmada Ukrayna’daki uluslararası iş dernekleri arasında ülkedeki en geniş şube ağına sahip dernek olduklarını, resmi açılışı yapılan TUİD şubesinin ise Zaporoje’de açılan ilk yabancı işadamı derneği olduğunu, bu nedenle bugünün tarihi bir gün olduğunu hatırlattı. Pehlivan, on bir TUİD yönetim kurulu üyesi ve otuzdan fazla Türk işadamının açılış için Zaporoje geldiğini belirterek, bu rakamların Türk iş dünyasının Zaporoje’ye verdiği önemin bir göstergesi olduğunu ifade etti.[![](http://ukraynahayat.com/wp-content/uploads/2017/10/tuid4.jpg)](http://ukraynahayat.com/wp-content/uploads/2017/10/tuid4.jpg)




TUİD başkanı, Ukrayna’daki Türk sermayesinin 2,5 milyar $’ı bulduğunu, Türk firmalarının Ukrayna’nın hızlı bir değişim ve dönüşüm geçirdiği son üç buçuk yılda Ukrayna’ya ilgisinin artarak devam ettiğini ve bu dönemde ülkeye 700 milyon $’a yakın Türk sermayesinin geldiğini söyledi. Türkiye Ukrayna arasında vizesiz ve pasaportsuz seyahat imkanının, Türk havayolu şirketlerinin Ukrayna’da Zaporoje dahil altı farklı şehre uçmasıyla birleştiğinde Türk yatırımcıların ülkeye erişebilirliğinin arttığını ifade eden TUİD Başkanı, ‘’Zaporoje’ye uluslararası uçuş gerçekleştiren üç havayolu şirketi de Türk firması, kuşkusuz, Türk havayolu şirketleri şehri dünyaya bağlayarak Zaporoje ekonomisine önemli katkıda bulunuyorlar’’ dedi. Pehlivan, Zaporoje’de az sayıda Türk firmasının iş yaptığını ancak bu firmaların TUİD yönetim kurulu üyesi, Zaporoje temsilcisi ve derneğin kurucu üyesi Mesut Erk’in şirketinde olduğu gibi sektörlerinde saygın konumda olduklarını belirterek, Türkiye Ukrayna Serbest Ticaret Antlaşması’nın imzalanmasıyla şehirdeki Türk sermayeli firma sayısının özellikle de üretime dönük yatırımlarla artacağını belirtti.




28 Aralık 2015 yılında Türk Havayolları’nın, Zaporoje’ye uçuş yapan ilk uluslararası firma olduğunu, Onur inşaatın şehrin yollarını yeniden inşa ettiğini, Zaporoje Sanayi ve Ticaret Odası Başkanı Şamilov’un ise Türkiye Ukrayna Serbest Ticaret Antlaşması’nın en kuvvetli destekçilerinden biri olduğunu söyleyen TUİD Başkanı, ‘‘buradaki işadamlarımızın şehirdeki konumlanması da bu faktörlere eklendiğinde TUİD Zaporoje temsilciliği şüphesiz en başarılı şubelerimizden biri olacaktır’’ derken, Türk ve Ukraynalı basın mensuplarına açılışa gösterdikleri yoğun ilgiden dolayı teşekkür ederek sözlerini tamamladı.




[![](http://ukraynahayat.com/wp-content/uploads/2017/10/tuid8.jpg)](http://ukraynahayat.com/wp-content/uploads/2017/10/tuid8.jpg)Türkiye Cumhuriyeti Kiev Büyükelçisi Yönet Can Tezel, Türk işadamlarının ve derneklerinin yalnız Kiev’de değil, ülkenin her yanında yapılandıklarını ve bunun da Türk iş dünyasına önemli bir avantaj getirdiğini ve yeni gelecek firmalara ilham verdiğini belirtti. Tezel, ‘‘Türkiye-Ukrayna ilişkilerinin güçlenmesi mutluluk verici. Geçtiğimiz pazartesi günü Cumhurbaşkanımızın, on bakanımızla Ukrayna’ya gerçekleştirdiği ziyarette de buna şahit olduk. Ukrayna’da Türk iş dünyamızın temsilciliklerinin sayısının giderek artmasından dolayı memnunuz. Ukrayna’da faaliyet gösteren Türk şirketleri çoğalmaya devam ediyor” dedi. Türkiye Cumhuriyeti Kiev Büyükelçisi, TUİD’in Zaporoje’de şube açmasının bu şehre Türk sermayesinin daha fazla ilgi göstermesine yol açacağını ve şehirdeki yeni Türk yatırımları için güçlü bir altyapı oluşturacağına ifade ederken, temsilciliğinin hayırlı olmasını dileyerek sözlerine son verdi.




Zaporoje Belediye Başkan Yardımcısı Anatoliy Pustavarov ise Türk şirketlerinin Zaporoje’de başarıyla çalıştığını, yol inşaattından, hava taşımacılığına, turizmden, sanayiye birçok sektörde Zaporoje ekonomisine katkıda bulunduklarını, söylerken TUİD’in yeni şubesinin şehirle Türk işadamı ve yatırımcılar arasındaki ekonomik ve ticari ilişkilerin gelişmesinde güçlü bir köprü görevi göreceğini söyleyerek, Türk ve Ukraynalı işadamlarına başarılar diledi.




TUİD Zaporoje temsilciliği açılış töreni hatıra fotoğrafı çekimi ve kutlama resepsiyonuyla sona erdi.


 

 
















