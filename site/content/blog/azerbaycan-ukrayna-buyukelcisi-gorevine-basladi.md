---
title: 'Azerbaycan Ukrayna Büyükelçisi görevine başladı'
date: Tue, 11 Oct 2016 21:05:36 +0000
draft: false
tags: ["Azer Hudiyev", "Genel", "Sedat Bulut", "TUİD (Türk Ukrayna İşadamları Derneği)", "Ukrayna Azerbaycan Büyükelçisi", "Ukrayna Azerbaycan Sanayici ve İşadamları Derneği", "Volkan Turhan"]
type: post
---

[![dsc_7486](https://burakpehlivan.org/wp-content/uploads/2016/10/DSC_74861.jpg)](https://burakpehlivan.org/wp-content/uploads/2016/10/DSC_74861.jpg)




Azerbaycan’ın Ukrayna’ya yeni atanan büyükelçisi Azer Hudiyev görevine başlarken, büyükelçiye iş dünyasının ilk nezaket ziyareti Uluslararası Türk Ukrayna İşadamları Derneği(TUİD) heyeti tarafından gerçekleştirildi. TUİD heyetinde yönetim kurulu başkanı Burak Pehlivan’ın yanı sıra, başkan yardımcısı ve Azerbaycan Ukrayna Sanayici ve İşadamları Birliği(AUSİB) Başkanı Aliyev ile TUİD yönetim kurulu üyeleri Sedat Bulut ve Volkan Turhan da hazır bulundu. 




Azerbaycan Ukrayna Büyükelçisi Azer Hudiyev ilk hoşgeldin ziyaretinin TUİD heyeti tarafından yapılmasına ilişkin memnuniyetini dile getirerek konuşmasına başlarken, Türkiye ve Azerbaycan’ın iki devlet ama tek millet olduğunu hatırlattı. Hudiyev, Azerbaycan’da ve daha önce görev yaptığı Avusturya ve Slovenya’da Türkiye ve Azerbaycan kökenli işadamlarının birlik ve beraberliğine birçok kez tanıklık ettiğini, bugün burada da iki derneğin de hazır bulunmasının anlamlı olduğunu ifade etti. Büyükelçi Hudiyev, Türk, Ukrayna ve Azerbaycanlı işadamlarının katılımıyla Türkiye Ukrayna Azerbaycan Ekonomi forumunun düzenlenebileceğini, bu konuda büyükelçilik olarak ellerinden geleni yapmaya hazır olduklarını belirtirken,  dost Ukrayna’nın kalkınma için yatırıma ihtiyaç duyduğunu ve bu konuda Türkiye ve Azerbaycan sermayesinin önemli rol oynayabileceğine dikkat çekti. Azerbaycan büyükelçisi bu noktada TUİD, AUSİB gibi kurum ve kuruluşların oluşturdukları mekanizmalarla  yatırımcı ve işadamlarına yol gösterici olabileceğini söyledi. 




TUİD yönetim kurulu başkanı Burak Pehlivan ise, yaklaşık bir buçuk yıl aradan sonra Ukrayna’da Azerbaycan büyükelçisinin göreve başlamasının son derece sevindirici olduğunu, büyükelçi tarafından kabul edilen ilk işadamı heyetinin kendileri olmasından ise büyük bir şeref duyduklarını ifade etti. Pehlivan, 2004 yılında kurulan TUİD’in, 200’e yakın üyesiyle ülkedeki Türk sermayesinin %80’den fazlasını temsil ettiğini, derneğin bünyesinde Türkiye’nin önde gelen holdinglerinin Ukrayna iştiraklerinin yanı sıra birçok orta ve küçük boy işletmenin de yer aldığını belirtti. Pehlivan, ülkede Türkler’in iş yaptığı hemen hemen her sektörün dernek bünyesinde temsil edildiğini, ayrıca uluslararası firmaların Ukrayna operasyonlarında üst düzey yönetici pozisyonunda görev yapan birçok Türk profesyonelinin de TUİD’e üye olduğunu, derneğin Ukrayna geneline yayılan şubeleriyle ise bölgesel temsili sağladığını ifade etti. Burak Pehlivan, daha sonra büyükelçi Hudiyev’e heyette yer alan isimleri tanıttı. 




TUİD başkan yardımcısı ve AUSİB başkanı Ali Aliyev ise TUİD’in kuruluşundan beri derneğe üye olduğunu, son beş yıldır ise yönetimde yer aldığını ifade ederken, iki ülkenin büyükelçilerinin 2013 yılındaki ricası ve desteğiyle yüzlerce Türkiye ve Azerbaycan kökenli Türk işadamının katıldığı ve bir törenle AUSİB’i kurduklarını söyledi. Aliyev, kendisinin aynı zamanda Azerbaycan Odalar ve Borsalar Birliği’nin Ukrayna temsilcisi de olduğunu hatırlatırken, Türkiye Ukrayna Azerbaycan Ekonomi Forumu düzenlenmesi önerisi için büyükelçi Azer Hudiyev’e teşekkür etti. 




TUİD heyetinin Azerbaycan’ın Ukrayna yeni büyükelçisi Azer Hudiyev’e yaptığı hoşgeldin ziyareti, hatıra fotoğrafı çektirilmesiyle sona erdi. 




Kaynak: tuid.org.ua




[![dsc_7485](https://burakpehlivan.org/wp-content/uploads/2016/10/DSC_7485.jpg)](https://burakpehlivan.org/wp-content/uploads/2016/10/DSC_7485.jpg)




[![dsc_7489](https://burakpehlivan.org/wp-content/uploads/2016/10/DSC_7489.jpg)](https://burakpehlivan.org/wp-content/uploads/2016/10/DSC_7489.jpg)