---
title: 'İletişim Özgürlüğü ve İletişim Maliyetlerinizi Kısmak İçin Yararlı Birkaç Öneri'
date: Sun, 28 Nov 2010 21:51:05 +0000
draft: false
tags: ["25 kapik", "LIFE", "numara taşınabilirliği", "powervoip", "Türk Telekom", "Ukrana'da roamin maliyetleri", "Ukrayna'dan ucuz arama", "voipraieder", "Yaşam"]
type: post
---












![telefonlar14rfcds](http://www.turkhaber.com.ua/images/stories/telefonlar14rfcds.jpg)Okurlar sakın yazının başlığına bakarak, bu yazıda ülkemizde giderek artan telefon dinlemelerine, teknolojideki gelişmelere yasaların yetişememesi ve art niyetli eylemler sonucunda özel yaşamın mahremiyetinin ihlal edilmesine değineceğimizi düşünmesinler. Bu yazıda Türk insanının 10 yıldan fazla bir süredir mobil iletişime bu kadar yüksek miktarda harcama yapmak zorunda bırakılmasına ve bu durumun iletişim özgürlüğümüz üzerindeki yarattığı baskıdan bahsedeceğim. Ukrayna özelinde ise iletişim maliyetlerinizi kısabilmeniz adına yararlı olacağını düşündüğüm birkaç sistem önereceğim.


17 Ağustos depreminden sonra, sanki cep telefonu bir lüksmüş gibi, nakit açlığı çeken devlet mobil iletişim üzerinde zaten yüksek olan vergileri daha da yükseltme yoluna gitti. Bu vergiler öyle bir hale geldi ki, kurumlar vergisi, diğer vergiler ve ssk primleri de dahil edildiğinde cep telefonu operatörleri gelirlerinin %70'ini aşan bölümünü devlete teslim ettiler. Buna ek olarak hükümetlerin sektörü rekabete açmaya dönük regülasyonları geç gerçekleştirmesi sonucu -numara taşınabilirliği gibi- sektörde rekabet istenilen düzeye ulaşamadı. Tüm bunlar iletişim maliyetlerini gerek bireylerin bütçesinde, gerekse şirketlerin giderlerinde önemli bir kalem haline getirdi. Çok iyi hatırlıyorum bundan 4-5 yıl evvel Ukrayna'da aylık sabit bir ücret karşılığında hemen hemen tüm yönlere sınırsız konuşulabiliyordunuz ama her yönden Ukrayna'nın kat ve kat önünde olan Türkiye'de benzer paketlerin varlığı ve etkinliği ancak numara taşınabilirlik ortaya çıktıktan sonra bu yıl gerçekleşebildi. Bu düzenleme ve operatörler arasındaki rekabetin kızışması ile kişi ve kurumlar mobil iletişim maliyetleri üzerinden önemli ölçüde tasarruf sağladı. Her ne kadar eskiye nazaran bu alanda hem regülasyonlara hem de rekabete koşut olarak büyük gelişmeler yaşanıyorsa da hala cep telefonu faturalarımız çok kabarık.




Türkiye mobil iletişim üzerinde vergilendirmede Dünya Şampiyonları'ndan biri. Tarafların tümü durdukları nokta itibarıyla haklı gözüküyorlar. Devlet kendince haklı çünkü gelire ihtiyacı var, operatörler haklı çünkü yüksek vergi yükü hem karlılıklarını engelliyor hem de müşteri hacimlerinin artmasını yavaşlatıyor; son tüketici yani bizler haklıyız çünkü Dünya'nın en pahalı telefon konuşmalarını yapıyoruz ve bu bizim dolaylı olarak iletişim özgürlüğümüzü kısıtlıyor. Hâlbuki devletlerin en baştaki görevi vatandaşlarının iletişim özgürlüğünün önündeki engelleri kaldırmak değil mi? Türkiye'de teknolojinin ve iletişimin lüks olarak değerlendirildiği ve bu doğrultuda vergilendirildiği dönemlerin geride kalması ülkenin rekabet gücüne olumlu etki edecektir. Devletin iletişim üzerindeki vergileri hafifletmesinden kaynaklanan gelir kaybı, ülkenin dinamizminin ve rekabet gücünün artışına paralel başka alanlardaki gelir ve refah kazanımlarıyla dengelenecektir. İş hacimleri büyüdükçe devletin vergi gelirleri artacaktır. Bu noktada hükümetlerin vizyonist ve cesur politikalar geliştirmesi ve yürütmesi gerekiyor.




Ukrayna'ya gelince, burada yaşayan Türkler gerek işleri için gerekse aileleri ve eş-dost, arkadaşları ile görüşmek için Türkiye'yi ve diğer ülkeleri sıklıkla arıyorlar. Bu noktada, LIFE yıllarca üzerine düşen fedakarlığı yaptı ve yapmaya devam ediyor. Firma kullanıcılarına yurtdışını uygun fiyatlara arama imkanı sağladı. Ancak neticede özellikle dakika ücretlerin 1 grivnadan 2 grivnaya çıkması ile yurtdışı aramaları birçok kişi için ciddi bir maliyet kalemi haline geldi. Bu noktada maliyetleri kısabilmek adına sizlere birkaç önerim olacak. Yaklaşık 6 aydır kullandığım bilgisayar üzerinden sabit ve cep numaralarını arama sistemlerinden bahsedeceğim. Skype' i çoğumuz zaten biliyoruz ancak firmayı zaten bildiğimiz için fiyatları çok yüksek. Dakika arama ücreti 10 € Cent'i geçiyor, bu da 1 grivnadan fazla bir rakama tekabül ediyor. Yine de cep telefonu aramalarına göre rekabetçi bir fiyat. Ancak iki ayrı sistem var ki bunlar tabloyu hakikaten güzelleştiriyorlar. Bunlardan biri powervoip, uygulamayı powervoip.com adlı siteden indirip kurmak mümkün. Ses kalitesi oldukça iyi ve dakikası 3 dolar/sente, yani 25 kapiğe, Ukrayna'dan Türkiye'deki bir cep telefonunu aramak mümkün. Sabit numaraları aramanın maliyeti ise yalnızca 16 kapik. Bir diğer program ise voipraider onu da voipraider.com'dan indirebilirsiniz. Bu uygulama ile sabit numaraları 20 kapik/dakika maliyetle arayabilirsiniz. Voipraider diğer uygulamaya göre birazcık daha pahalı gözüküyor ancak sistemin bir avantajı var. 10 $ gibi bir kontör yüklenildiğinde sabit numaraları üç ay boyunca her hafta 240 dakikayı geçmeyecek şekilde ücretsiz arayabiliyorsunuz. Dolayısıyla ben, sabit numaraları voipraider'dan, cep numaralarını ise powervoip'ten arıyorum.




Her iki sistemden de uzun bir süredir yararlanıyorum. Ben ve sistemleri bugüne kadar tavsiye ettiğim kişiler uygulamaların oldukça faydasını gördük. İşin güzel yanı programları I-Phone ya da benzer telefonlara indirip, kurabilme imkânınız var. Bu durumda internet olduğu sürece cep telefonu üzerinden uygulamaları kullanabiliyorsunuz. Aynen cep telefonundan arar gibi ama cepten aramanın onda biri maliyetle görüşmelerinizi yapabiliyorsunuz. Yurtdışındayken yaptığınız aramalarda yüksek roaming maliyetlerini elimine edebiliyorsunuz. Bu sistemler dünyanın her yerinde kullanabilir ve dünyanın her yerindeki sabit veya mobil telefonlar aranabilir ama tabii ki maliyetler ülkeden ülkeye farklılıklık gösteriyor.




**Burak PEHLİVAN**


