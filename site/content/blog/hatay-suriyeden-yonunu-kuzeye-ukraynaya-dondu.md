---
title: 'Hatay, Suriye’den Yönünü Kuzey’e, Ukrayna’ya Döndü'
date: Sat, 22 Sep 2012 18:11:58 +0000
draft: false
tags: ["Antakya Karoserciler Derneği", "antakya Ukrayna THY", "hatay", "Sabit Yelkovan", "TUİD (Türk Ukrayna İşadamları Derneği)", "TUİD Ziyaret", "Zeki Keser"]
type: post
---

[![](https://burakpehlivan.org/tuid_images/hatay-suriyeden-yonunu-kuzeye-ukraynaya-dondu.jpg)

Türk Ukrayna İşadamları Derneği, Kiev’de önemli bir heyeti konuk etti. Suriye’de yaşanan sıkıntılardan dolayı sınır ticareti durma noktasına gelen ve ihracat pazarlarında hızla çeşitlendirme arayışında olan Antakyalı işadamları, Başbakan Erdoğan’ın Ukrayna gezisinin hemen ertesinde Kiev’e bir iş ziyareti düzenledi. Antakya Karoserciler Odası Başkanı Zeki Keser başkanlığındaki heyette, derneğin yönetim kurulu üyelerin yanı sıra Mersin Demirciler Odası Yönetim Kurulu Başkanı Sabit Yelkovan da bulundu.

TUİD yönetim kurulu başkan vekili Burak Pehlivan’ın Ukrayna ekonomisi hakkında yaptığı kısa sunum ile başlayan görüşmede, Antakyalı işadamları kendi sektörleriyle ilgili TUİD yönetim kurulu üyelerinden Ukrayna pazarı hakkında ayrıntılı bilgi aldılar. TUİD başkan vekili Burak Pehlivan, Ukrayna ile yapılan dış ticaret hacminin 2011 yılında 6,5 milyar dolara ulaştığının ancak bu rakamın yalnızca 1,7 milyar $’lık bölümünün Türkiye’nin ihracatı olduğunu ifade ederek, Türkiye gibi çok farklı ürün kalemlerinde üretim yapma gücüne sahip, güçlü bir hafif sanayiye sahip bir ülkenin Ukrayna’ya ihracat potansiyelinin çok daha yüksek olması gerektiğinin altını çizdi. Pehlivan, bu gibi heyet ziyaretleri, fuarlar gibi etkinlikler ile bu potansiyelin realize olmasının kolaylaşacağını belirterek, Antakyalı işadamlarının bu zor zamanlarda böyle bir vizyon ortaya koymalarının takdir edilmesi gerektiğinin söyleyerek sözlerini tamamladı.

Antakya Karoserciler Odası Başkanı Zeki Keser TUİD’e kendilerine gösterilen sıcak konukseverlikten dolayı teşekkür ederek başladığı konuşmasında, Suriye’de yaşananlardan dolayı hem Hatay’dan bu ülkeye yapılan ihracatın durduğunu hem de Suriye üzerinden daha güneyde yer alan Arap ülkelerine yapılan transit ticarette büyük zorluklar yaşandığını belirtti. Keser, transit ticarette çözüm olarak Mersin üzerinden deniz yoluyla tırların Mısır’a, oradan ise bölge ülkelerine aktarılma ulaşım seçeneğinin bu gün kullanıldığını ancak bunun hem zaman hem de maliyet olarak kendilerine olumsuz yansıdığını ifade etti. Başkan Keser, dernek ve Antakyalı işadamları olarak yaşananlar doğrultusunda farklı vizyon arayışlarına girdiklerini ve ihracat pazarlarını çeşitlendirmeye çalıştıklarını, bu yüzden ise yönlerini kuzeye Ukrayna gibi ülkelere çevirdiklerini belirterek, “bölgeden ithalat ve bölgeye ihracat yapmak için olanakları inceliyoruz” diyerek sözlerini tamamladı.

Mersin Demirciler Derneği başkanı Sabit Yelkovan ise birkaç gün önce Suriye’de, Şam’da bulunduğunu, Suriye’nin ekonomik olarak kendisine gelmesinin, iç savaş kısa sürede sonuçlansa bile zaman alacağını ve bölge sanayicisinin ve esnafının ticari kaybının yalnız bölgeye değil, etkileriyle Türkiye ekonomisine yansımaları olmaya devam edeceğini belirtti. Yellkovan, “bu nedenle yeni pazarlar arayışına giriyoruz. Ukrayna’nın Arap ülkeleriyle ticaretinde Türkiye, özellikle Mersin ve Hatay gibi şehirleriyle köprü görevi görebilir”, dedi.

Son olarak söz alan TUİD başkan vekili Burak Pehlivan, THY’nin Türkiye’den, Ukrayna’ya haftalık 50 olan sefer sayısının kısa vadede 100’e çıkarılmasının gündemde olduğunu, sene sonuna kadar Ukrayna ve Türkiye arasında Serbest Ticaret Antlaşması’nın imzalanmasının öngörüldüğünü belirterek, “tüm bunlar iki ülkenin ekonomik ilişkilerinin daha da gelişmesi ve ticaret hacminin hızla artması için bize ümit veriyor, Antakya, Mersin ve Türkiye’nin daha birçok şehrinden gelen işadamları heyetleri de bu makro gelişmeler ışığında 2015 yılı için Ukrayna ile Türkiye arasında koyulan 20 milyar $’lık ticaret hacmi hedefine ulaşılmasını kolaylaştıracaktır” dedi.

Ziyaret, dernekler arasındaki işbirliği protokolünün TUİD Yönetim Kurulu başkan vekili Burak Pehlivan, Antakya Karoserciler Derneği Başkanı Zeki Keser ve Mersin Demirciler Odası Başkanı Sabit Yelkovan arasında imzalanması ise son erdi.

![](https://lh5.googleusercontent.com/-mOM3qabUu1A/UF7F0ZU0_KI/AAAAAAAACEA/34m4W-XKjCc/s616/IMG_0754.JPG)

![](https://lh4.googleusercontent.com/-0eWcBa4-RiQ/UF7FvDuc5sI/AAAAAAAACCg/AO2uvyOcDTE/s616/IMG_0748.JPG)

![](https://lh4.googleusercontent.com/-TySgjEs3WPI/UF7GAQDr5KI/AAAAAAAACHs/No9ymWHKBLE/s616/IMG_0792.JPG)

[http://tuid.org.ua/hatay-suriyeden-yonunu-kuzeye-ukraynaya-dondu](http://tuid.org.ua/hatay-suriyeden-yonunu-kuzeye-ukraynaya-dondu)