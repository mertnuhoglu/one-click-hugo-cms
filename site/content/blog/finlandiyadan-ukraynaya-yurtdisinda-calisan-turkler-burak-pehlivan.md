---
title: 'Finlandiya’dan Ukrayna’ya Yurtdışındaki Türk Profesyoneller'
date: Wed, 29 May 2013 07:27:09 +0000
draft: false
tags: ["Deniz Silistre", "Doğuş İnşaat Ukrayna", "Ekonomi", "finlandiya", "finlandiyada eğitim", "Serkan Demir", "türkiye finlandiya", "Ukrayna Dış İlişkileri", "ukrayna finlandiya", "Ukrayna Finlandiya İlişkileri", "Uluslarası İlişkiler", "Yaşam", "yurtdışı yaşam"]
type: post
---

[![Helsinki-Uspenski-Cathedral-Finland-485x728](https://burakpehlivan.org/wp-content/uploads/2013/05/Helsinki-Uspenski-Cathedral-Finland.jpg)](https://burakpehlivan.org/1444/finlandiyadan-ukraynaya-yurtdisinda-calisan-turkler-burak-pehlivan/helsinki-uspenski-cathedral-finland-485x728/)

Ukrayna’da yaşıyorsanız, Türkiye’de iyi kötü bir çevreniz de varsa, telefonunuz, Ukrayna konusunda bilgi almak isteyen arkadaşlarınız ya da yolu bir şekilde bu güzel ülkeye düşen ve burada tanıdık bir ses duymak isteyen dostlarınız referanslı kişiler tarafından haftada birkaç kez aranır. Elimden geldiğince başvuran kişilere yardımcı olmaya çalışırım. İnsan tanımayı, farklı hikayeler dinlemeyi severim.Yine böyle bir telefon geldi. Telefondaki kişi, lise yıllarımdan dostum Deniz Silistre’nin arkadaşı Serkan Demir'di. Çalıştığı Finlandiya merkezli firmanın Ukrayna’daki bayi organizasyonunu yeniden yapılandırmak amacıyla birkaç günlüğüne Kiev’e gelmişti. Kısa bir süreliğine de olsa buluştuk, onunla Ukrayna’ya, iş yaşamına ve elbette yaşama dair sohbet ettik.

[![Flag-Pins-Finland-Ukraine](https://burakpehlivan.org/wp-content/uploads/2013/05/Flag-Pins-Finland-Ukraine.jpg)](https://burakpehlivan.org/1444/finlandiyadan-ukraynaya-yurtdisinda-calisan-turkler-burak-pehlivan/flag-pins-finland-ukraine/)Serkan, Boğaziçi Üniversitesi İşletme bölümünü bitirip, British American Tobacco(BAT)’da kariyerine başlamış. Oradaki dört yıllık çalışma yaşamı esnasında London School of Economics veya itibarlı Amerikan üniversitelerinin birinde master yapmayı planlarken, farklı bir şeyler yapmak istemiş, BAT’taki kariyerini bitirerek Finlandiya’da yüksek lisans yapmaya karar vermiş. Helsinki School of Economics'de hem okumuş hem de ilaç ve aşı geliştiren Türk ortaklı bir Fin firmasında çalışmaya başlamış. Çalıştığı yerde kısa sürede kendini göstererek, firmanın bir Fin sermaye grubuna iyi fiyata satılmasına organize etmiş. Yeni Finli patronlar, şirketi satın almayı Serkan’ın işin başında kalması şartıyla kabul etmişler. Daha sonra ise hızla büyüyen firmanın, bu sefer Hindistan kökenli global ölçekte iş yapan büyük bir ilaç grubu tarafından satın alınması sürecini yine o yönetmiş. Daha agresif olan ve Doğu Avrupa’da hızla büyümek isteyen Hintliler’in İstanbul ofisini kurmak için Türkiye’ye geri dönen Serkan Demir, bugün İstanbul merkezli olarak şirketin onlarca ülkedeki faaliyetlerini yönetiyor.

Türk ve Fin pasaportlarına sahip bu başarılı profesyonel sürekli gezileri esnasında yerine göre Fin pasaportunu yerine göre Türk pasaportunu kullanıyor, zira Rusya ve Ukrayna gibi ülkelerle Türkiye arasındaki vizelerin karşılıklı kaldırılmasıyla Türk pasaportu, AB üyelerinin pasaportlarına göre bu coğrafyalarda avantaj sağlar duruma geldi. Serkan Demir gibi genç profesyoneller, girişimciler Türk insanının dünyanın neresinde olursa olsun nasıl başarılı olacağını gösteren rol modelleri ve böyle insanlar görmek, tanımak, beni ülkem adına mutlu ediyor.[![Northern-Lights-Finland-007](https://burakpehlivan.org/wp-content/uploads/2013/05/Northern-Lights-Finland-007.jpg)](https://burakpehlivan.org/1444/finlandiyadan-ukraynaya-yurtdisinda-calisan-turkler-burak-pehlivan/northern-lights-finland-007/)

Sohbet sonrası Ukrayna Finlandiya ilişkilerine göz atmaya karar veriyorum. Bu beş milyon nüfuslu küçük ülke üretimde de ticarette de çok aktif. Finliler orta öğrenim kurumlarındaki öğrencilerin bilgi düzeyini matematik, anadil bilgisi ve birkaç farklı disiplinde daha ölçen PISA sınavlarında tüm dünyada birinci gelen bir toplumdur. Öğretmenlik ülkedeki en prestijli mesleklerin başında gelirken, öğretmenlerin çoğu yüksek lisans hatta doktora derecelerine sahiptir. İşte böyle bir ortamdan güçlü bir sanayinin ve geniş bir dış ticaret altyapısının çıkmasına sanırım şaşırmamak gerek.

Finlandiya’nın komşusu Rusya ile dış ticaret hacmi 20 milyar doları geçiyor. Ukrayna ile bu ülke arasındaki ikili ticaret hacmi ise 500 milyon dolar civarında. %80’i ormanlarla kaplı bu kuzey ülkesinin Ukrayna’ya en büyük ihracat kalemi kağıt ve kağıt ürünleri, daha sonra ise elektronik(Nokia), iletişim altyapısı malzemeleri ve eczacılık ürünleri ikili ticarette önemli pay sahibi. Ukrayna’nın Finlandiya 50 milyon $’lık ihracatının büyük kısmını
[![04-8](https://burakpehlivan.org/wp-content/uploads/2013/05/04-8.jpg)](https://burakpehlivan.org/1444/finlandiyadan-ukraynaya-yurtdisinda-calisan-turkler-burak-pehlivan/04-8/)ise  kimyasallar ve demir çelik ürünleri oluşturuyor. Ukrayna’da kurulu 100 civarındaki Fin firmasının önemli bir bölümü inşaat malzemesi üretimi,  makine ticareti ve inşaat sektörlerinde faaliyet gösteriyorlar. Bu firmalardan çatı, kaplama sistemleri konusunda uzmanlaşmış olan RUUKİ firmasının ürünleri Doğuş İnşaat tarafından gerçekleştirilen ve Türkler’in Ukrayna’da gerçekleştirdiği en büyük ve itibarlı inşaat projelerinden biri olan Borispol Havalimanı D Terminali inşaatında da kullanıldı. Benim de halihazırda makine mümessilliği konusunda bir Fin firması ile müzakerelerimi sürüyor.

[![finland](https://burakpehlivan.org/wp-content/uploads/2013/05/finland.jpg)](https://burakpehlivan.org/1444/finlandiyadan-ukraynaya-yurtdisinda-calisan-turkler-burak-pehlivan/finland/)Serkan Demir'ler kariyerlerine yeni başlayan genç Türk kardeşlerimiz için örnek olmalı. Şüphesiz başarı yerden ve zamandan bağımsız olarak gerçekleşebiliyor. Yeter ki eğitime, sıkı çalışmaya, başka kültürleri tanımaya, onları anlamaya önem verelim ve elbette yeri geldiğinde risk almayı, farklı bir şeyler denemeyi başaralım. Yalnızca 5 milyon nüfuslu, alanının büyük bölümü ormanlar, nehirler ve binlerce gölle kaplı, II Dünya Savaşı’nın sonrasında sahip olduğu topraklarda önemli kayıplar yaşamış, bu savaş esnasında şehirlerinin hemen hemen tamamının yıkıldığı bu soğuk kuzey ülkesi ülkemize ilham vermeli. 80’li yılların ortalarına kadar ağaç ürünleri ve kağıt dışında ciddi bir ihracatı olmayan Finlandiya, disiplinli çalışma ve eğitime verdiği önem ile bugün Nokia gibi global markalar çıkarırken, makine ve inşaat teknolojilerine dünyaya damgasını vuruyor, AR-GE faaliyetleri ile AB içerisinde parlarken, nüfusunun eğitim düzeyi ve ülkedeki refah ile başka ülkelere parmak ısırtıyor. Sanırım Finlandiya ve benzeri ülkelerin deneyimlerinden, başardıklarından Türkiye olarak çıkaracağımız dersler olmalı.

**Burak PEHLİVAN**

Not: Finlandiya'nın Ukrayna ile ilişkilerine ilişkin sayısal veriler, Ukrayna İstatistik Kurumu ve Kyiv Post'un Aralık 2011 tarihli sayısından alınmıştır.


---
### Comments:
#### 
[Ali Dindar]( "adalidindar@gmail.com") - <time datetime="2013-05-31 10:56:27">May 5, 2013</time>

Ellerine Sağlık Üstadım.
Türkiye'den tüm kardeşlerimize sevgi ve hürmetler.
<hr />
