---
title: 'Ukrayna’da 1 Eylül, “ilk zil” okullar açıldı'
date: Fri, 02 Sep 2016 06:02:22 +0000
draft: false
tags: ["1 Eylül", "cernobil", "harun şirin", "ilk zil", "TUİD (Türk Ukrayna İşadamları Derneği)", "Ukrayna Türk toplumu", "Ukrayna'da Okul"]
type: post
---

[![IMG_4217](https://burakpehlivan.org/wp-content/uploads/2016/09/IMG_42172.jpg)](https://burakpehlivan.org/wp-content/uploads/2016/09/IMG_42172.jpg)




Ukrayna’nın içinde bulunduğu Sovyet coğrafyasında okullar hangi güne rastladığına bakılmaksızın her zaman 1 Eylül’de açılırken bugün “ilk zil” olarak isimlendiriliyor. Ukrayna Türk iş dünyası 1 Eylül’ü, bu yıl Kiev’den 200 km uzaklıkta Ovruç’ta, Uluslararası Türk Ukrayna İşadamları Derneği(TUİD)’in partner kuruluşu olan Çernobil Çocukları Dayanışma Fonunun himayesindeki Ovruç Lisesinde karşıladı. Okulun açılışında, başta Türk Havayolları olmaz üzere Ukrayna’daki Türk firmalarının sağladığı armağanlar öğrencilere takdim edildi.




Ovruç Lisesi’ndeki ilk zil töreninde bir konuşma yapan TUİD yönetim kurulu başkanı Burak Pehlivan, TUİD olarak 6 yıldır Çernobil Çocukları Dayanışma Fonuyla birlikte ortak projeler yürüttüklerini ancak bu yıl ilk kez, fonun himayesindeki okullardan birinde böyle güzel bir açılışa iştirak ettiklerine belirterek, öğrencilere yeni öğretim yılında başarılar diledi. Pehlivan, eğitimin öneminin okul sıralarında yeterince algılanamayabileceğini ancak hayata atılındığında iyi bir eğitimin farkının tam anlamıyla anlaşılacağını ifade ederken, yoğun bir çalışmayla okul sıralarındaki zamanın değelendirilmesi gerektiğine dikkat çekti. Burak Pehlivan, Ukrayna Türk iş dünyası olarak Çernobil Çocukları Dayanışma Fonuna ve öğrencilere desteklerini sürdüreceklerinin altını çizerken, böyle güzel bir günü kendileriyle paylaştıkları için öğretmenlere ve öğrencilere teşekkür etti. 




Çernobil Çocukları Dayanışma Fonu genel başkanı Svetalana Vasileyna ise, TUİD’in kendilerini her zaman maddi ve manevi olarak desteklediğini, fonun Almanya ve başka ülkelerden de destek aldığını ancak en büyük katkıyı Ukrayna Türk iş dünyasından gördüklerini söylerken, öğrencilere başarılı bir yıl diledi. 




Ovruç Lisesi müdür yardımcısı Marina Petrovna ise Türk dostlarını Ovruç’ta görmekten büyük memnuniyet duyduklarını ve Türkiye-Ukrayna dostluğunun eğitim alanında işbirliğine dönüşmesinden mutlu olduklarını ifade etti. Marina Petrovna, açılış sonrası, Türk işadamlarına okulu gezdirirken, okulun eksikleri hakkında da bilgi verdi. 




Okul açılışından sonra TUİD başkanı Burak Pehlivan, beraberinde başkanvekili Harun Şirin ile birlikte kentin belediye başkanı Ivan Korud’a bir nezaket ziyareti gerçekleştirirken, Belediye başkanı Korud, Türk firmalarını Ukrayna’daki en önemli ağaç rezervlerinden birine sahip olan Ovruç’a özellikle ağaç ürünleri sektöründe yatırıma davet etti. Korud, şehirde bir organize sanayi bölgesi kurulması için görüşmelerin devam ettiğini bu konuda Türkiye’nin deneyiminden istifade etmek istediklerini belirtirken, Türkiye’den bir şehir ile kardeş şehir olabilmeleri için Türk işadamı heyetinden yardım istedi. TUİD başkanı Burak Pehlivan, kardeş belediye konusunda yardımcı olacaklarını söylerken, TUİD başkanvekili Harun Şirin ise yalnız Ovruç'u değil bütün bölgeyi yatırım açısından incelediklerini belirtirken bununla beraber Ukraynalı yetkililerin de iş dünyasının ihtiyaç duyduğu altyapıyı doğru hazırlamalarının gerekliliğine dikkat çekti. 




[![IMG_4211](https://burakpehlivan.org/wp-content/uploads/2016/09/IMG_4211.jpg)](https://burakpehlivan.org/wp-content/uploads/2016/09/IMG_4211.jpg)


