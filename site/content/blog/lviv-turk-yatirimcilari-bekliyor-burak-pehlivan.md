---
title: '“Lviv, Türk yatırımcıları bekliyor”, Burak Pehlivan'
date: Wed, 20 Apr 2016 19:06:07 +0000
draft: false
tags: ["Andriy Sadoviy", "Belediye Başkanı", "Ekonomi", "Emre Karaahmetoğlu", "Fujikura", "Haydar Koçak", "Lviv", "Lviv yatırım", "Lvov", "Oleg Sınıutka", "Onur İnşaat", "organize sanayi bölgesi", "Samopomiç", "Selim Tever", "Serhiy Kıral", "TUİD (Türk Ukrayna İşadamları Derneği)", "Ukrayna", "Ukrayna Dış İlişkileri", "Ukrayna Türkiye Serbest Ticaret Antlaşması", "Uluslarası İlişkiler"]
type: post
---

![DSC_2229](https://burakpehlivan.org/wp-content/uploads/2016/04/DSC_2229.jpg)

Başlıktaki cümle, heyetimizi kabul eden Lviv’in efsanevi Belediye Başkanı Andriy Sadoviy ait. 10 yıldır şehri yöneten Sadoviy, aynı zamanda devrik cumhurbaşkanı Yanukoviç’in Ukrayna'yı terk etmesi sonrasında kurulan ve parlamento seçimlerinde üçüncü gelerek, iktidarı oluşturan Batı yanlısı koalisyona katılan Samopomiç(Kendi kendine yardım) partisinin de liderliğini yapıyor. Meclisin yarısı eskiden görev yapmış milletvekillerinden oluşurken, tüm Samopomiç milletvekilleri, ilk kez mecliste görev alan isimlerden oluşmuş böylece Sadoviy gençlere, ülkedeki değişim ve dönüşüme verdiği değeri ve desteği göstermeye çalışmıştı. Samopomiç, birkaç hafta önce koalisyon hükümetinden ayrıldı ve aldığı oy oranı itibarıyla ana muhalefet partisi durumuna geçti. Kendisi de turizm, medya gibi sektörlerde faaliyet gösteren şirketlere sahip olan Sadoviy, Batı yanlısı, yapısal reformlara şartsız destek veren, iş dünyasının dostu bir isim olarak biliniyor ve halk tarafından şehirde çok seviliyor.

![DSC_2173](https://burakpehlivan.org/wp-content/uploads/2016/04/DSC_2173.jpg)

Görüşmemizden bir gün önce Cumhurbaşkanı Poroşenko’nun, Japon otomotiv devi Fujikura’nın Lviv fabrikasının açılışı için şehre gelmesine, görüşmemizle aynı gün Batı Ukrayna’nın en önemli ekonomi forumu, Lviv Ekonomi forumunun gerçekleşmesine, şehirdeki Japon, Çin, İtalyan işadamı heyetlerine ve IMF heyetinin belediyedeki incelemelerine rağmen, ekibiyle beraber tam kadro Andriy Sadoviy’in heyetimizi kabul etmesi, kuşkusuz ülkemizin ve Ukrayna iş dünyamızın Ukrayna’daki yüksek imajı kadar, belediye başkanının iş dostu bir isim olmasıyla da alakalıydı. Ayrıca altını çizmek lazım ki, Batı Ukrayna’da toplantıların Ukraynaca yapılmasına dönük yüksek hassasiyete rağmen, heyetimizdeki isimlerin ağırlıklı olarak Rusça konuşmayı tercih etmesi nedeniyle, nezaket gösterilerek toplantı Rusça gerçekleştirildi.

[![DSC_2207](https://burakpehlivan.org/wp-content/uploads/2016/04/DSC_2207.jpg)](https://burakpehlivan.org/wp-content/uploads/2016/04/DSC_2207.jpg)


### **Lviv, güvenlik, pazara yakınlık, düşük maliyetli buna karşı nitelikli işgücüyle yatırımlarda ön plana çıkıyor**


Kabulde, belediye başkanına TUİD’in çalışmaları hakkında bilgi verirken, geleceği dönük projelerimizden, özellikle Ukrayna Türkiye Sanayi Forumu’ndan bahsettik. Lviv’in Ukrayna için artan öneminin Ukrayna Türk iş dünyası olarak farkında olduğumuzu, bundan dolayı Lviv temsilciliğimizi açtığımızı belirtirken, mayıs ayının üçüncü haftasında yapılacak resmi açılışa kendilerini davet ettik, memnuniyetle katılacaklarını ifade ettiler. Ayrıca Türk firmalarının, özellikle Ukrayna Türkiye Serbest Ticaret Antlaşmasının imzalanması sonrasında, Ukrayna’ya yapacakları sanayi yatırımları için Lviv başta olmak üzere Batı Ukrayna’nın, güvenlik, pazara yakınlık, nitelikli işgücü gibi kriterlere sahip olmanın yanı sıra, bölgedeki yerel ve merkezi idarelerin iş dostu bir nitelik taşımasından dolayı da ön plana çıktığına dikkat çektik. Türkiye Ukrayna Serbest Ticaret Antlaşmasının imzalanması konusunda ise Lviv Belediye Başkanının desteğini talep ettik.

![DSC_2185](https://burakpehlivan.org/wp-content/uploads/2016/04/DSC_2185.jpg)


### Organize Sanayi Bölgeleri konusunda, Türkiye’nin deneyimlerinden istifade etmek istiyoruz


Sadoviy, yılda 2 milyon turistin geldiği ve bu sayının her yıl çift haneli rakamlarla arttığı Lviv’in, turizm altyapısının yetersiz kaldığını, bu noktadaki yatırımlara ve turizm sektörünün niteliğinin geliştirilmesine önem verdiklerini belirtirken, şehrin bir kongre/fuar merkezine ihtiyacı olduğunu ve bu merkeze dönük bir yatırıma belediye olarak ortak olabileceklerini ifade etti. Hollandalılar tarafından 250.000 m2 olarak inşa edilen şehrin ilk organize sanayi bölgesi(OSB) konusunda bilgi verirken, araya giren Ukrayna milletvekili ve Parlamento Sanayi Komisyon başkan yardımcısı Serhiy Kıral, OSB’ler konusunda Türkiye’nin önemli deneyimleri olduğunu ve bu deneyimlerden istifade etmek istediklerini belirtti. Kıral, Ukrayna Türkiye Serbest Ticaret Antlaşmasının(STA) öneminin farkında olduklarını söylerken antlaşmanın bu yıl içerisinde imzalanacağını öngördü ve kendilerinin de bu antlaşmaya desteklerini tam olduğunun altını çizdi.





 [![DSC_2204](https://burakpehlivan.org/wp-content/uploads/2016/04/DSC_2204.jpg)](https://burakpehlivan.org/wp-content/uploads/2016/04/DSC_2204.jpg)


### Türk firmaları, başta Onur inşaat olmak üzere baş tacımız


Tekrar söz alan Sadoviy, üç Türk havayolu şirketinin Lviv’e tarifeli sefer yaptığını, heyetimizde bulunan Emre Karaahmetoğlu’nun genel müdürü olduğu Onur İnşaat’ın ise yalnız şehirlerarası yolları değil, Lviv şehrinin de yollarını mükemmel bir biçimde inşa ettiğini, tramvay yollarını düzenlediğini ve şehre değer kattığını eklerken, “her Türk firması böyleyse, Türk şirketleri baş tacımızdır” dedi. Sadoviy Türk şirketlerini şehre yatırıma davet ederken, her türlü sorunlarıyla bizzat ilgileneceğini de taahhüt etti. Toplantı sonrası, Lviv’in yatırımlar ve dış ilişkilerinden sorumlu belediye başkan yardımcısı Olha Syvak ile Türkiye Ukrayna Sanayi Forumu’na Lviv iş dünyasının katkısını daha ayrıntılı konuşurken, bir kez daha gözlemleme olanağı buldum ki, Batı Ukrayna’daki yöneticiler yabancı yatırımın ve yatırımcıların şehirleri için öneminin oldukça farkındalar ve bu noktada Ukrayna’nın başka bölgelerine göre birkaç adım öne çıkıyorlar.

[![DSC_2130](https://burakpehlivan.org/wp-content/uploads/2016/04/DSC_2130.jpg)](https://burakpehlivan.org/wp-content/uploads/2016/04/DSC_2130.jpg)

Lviv valiliğindeki görüşmemizde ise vali Oleg Sınıutka’nın sıcak ilgisiyle karşılaştık. Vali, heyetimizde yer alan Onur İnşaat, Batı Ukrayna’daki en büyük Türk sanayi yatırımı olan Wood Industries ve Colin’s gibi Türk firmalarının varlığından duydukları memnuniyeti dile getirirken, bölgede yolsuzluğa ve rüşvete karşı sıfır tolerans gösterdiklerini, zaten cumhurbaşkanı Poroşenko tarafından bu göreve getirilmesinin nedenin de bu konularla mücadele ederek iş dünyasının önünü açmak olduğunun altını çizdi. Ukrayna Türkiye Serbest Ticaret Antlaşmasının, Türk yatırımları açısından çok önemli bir katalizör olacağını ancak bununla beraber şu an bile, özellikle Lviv bölgesinde Türk firmalarının yatırım yapmadıkları her gün zararda olduklarını esprili bir dille ifade etti.

[![DSC_2087](https://burakpehlivan.org/wp-content/uploads/2016/04/DSC_2087.jpg)](https://burakpehlivan.org/wp-content/uploads/2016/04/DSC_2087.jpg)


### **Lviv’de merkezi ve yerel idare yöneticileri iş dünyasının önünü açma konusunda kararlılar**


Kişilerin sözlerine değil, yaptıklarına bakılması gerektiğine inanırım. Lviv seyahatinde yetkililerden çok güzel sözler duyduk ancak şu da bir gerçek ki, Türkiye Cumhuriyeti Kiev ticaret müşavirimiz ve Lviv şehrinde önemli yatırımları olan Türk şirketlerinin temsilcilerinden oluşan heyetimizin, şehrin en yoğun olduğu bir dönemde ve yalnızca birkaç gün önceden randevu talebinde bulunulmuş olmasına rağmen hem vali hem de belediye başkanı tarafından geniş ve üst düzey heyetlerle kabul edilerek, sıcak bir şekilde karşılanması, görüşmelere ayrılan sürenin uzunluğu, bölgedeki hem merkezi hem de yerel idare yöneticilerinin, iş dünyasının önünü açma konusunda kararlılık sahibi olduklarının önemli  göstergeleri.

[![DSC_2241](https://burakpehlivan.org/wp-content/uploads/2016/04/DSC_2241.jpg)](https://burakpehlivan.org/wp-content/uploads/2016/04/DSC_2241.jpg)


### **Lviv’de, Galiçya Cephesinin 100. yılı bir dizi etkinlikle anılacak**


Bu yıl, mayıs ayı Lviv’de adeta bir Türk ayı haline gelecek. I. Dünya Savaşı’nın en kanlı cephelerinden olan Galiçya’da, Osmanlı’nın, müttefiki Avusturya-Macaristan İmparatorluğu’na yardım amacıyla gönderdiği iki tümen 1916 yılında, burada, Rus Ordularına karşı kahramanlık destanı yazmıştı. 8000’in üstünde Mehmetçiğimiz bu topraklarda artık Ukrayna’nın daimi misafiri. Bölgede 6 Türk şehitliğimiz var. 100. yıl çerçevesinde şehitliğimizde bir anma töreni düzenlenecek, Lviv’de ise kültürümüz, dilimiz, sanatımızla gündeme geleceğiz. Büyükelçiliğimizin organizasyonuyla konserler, sergiler düzenlenirken, Lviv Ivano Frankovsk üniversitesinde TİKA’nın desteğiyle Türkoloji Bölümü hizmete girecek; Lviv Fahri Konsolosluğumuz ve TUİD Lviv şubelerinin resmi açılışları gerçekleştirilecek. Bu güzel şehri görmek gibi bir niyetiniz varsa, şehirde yüz yıl sonra Türk rüzgârının eseceği bu dönem, tercihiniz olabilir. Bugün için Lviv’de, bir elin parmaklarıyla sınırlı olan iş dünyamız, çok değil birkaç yıl içerisinde, sanayide, tarımda, turizm ve emlak yatırımlarında bölgede çok daha güçlü ve görünür olacak. Lviv’e ilişkin bir hafta içerisinde yazdığım üç yazıyla ekonomi temalı bir üçleme yaptım. Ukrayna’nın kültür başkentine, Prag, Budapeşte, Bratislava, Krakov gibi Orta ve Doğu Avrupa şehirleriyle birçok açıdan yarışabilecek Lviv’e ilişkin bir sonraki yazım ise şehrin mimarisine, kültürüne, sanatına kısacası ruhuna dair olacak.

**Burak PEHLİVAN**

[![DSC_2120](https://burakpehlivan.org/wp-content/uploads/2016/04/DSC_2120.jpg)](https://burakpehlivan.org/wp-content/uploads/2016/04/DSC_2120.jpg)

[![DSC_2117](https://burakpehlivan.org/wp-content/uploads/2016/04/DSC_2117.jpg)](https://burakpehlivan.org/wp-content/uploads/2016/04/DSC_2117.jpg)

