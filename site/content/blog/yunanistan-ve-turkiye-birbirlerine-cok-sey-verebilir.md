---
title: '“Yunanistan ve Türkiye Birbirlerine Çok Şey Verebilir”'
date: Sat, 15 Dec 2012 11:21:29 +0000
draft: false
tags: ["Atina yatırım", "Aziz Şimşek", "Panagiotis Koutsikos", "SEV", "TUİD (Türk Ukrayna İşadamları Derneği)", "tuid yunanistan ziyareti", "Türk Yunan Ticaret Odası", "yunanistan", "Yunanistan Krizi", "Yunanistan Sanayiciler Birliği", "yunanistan temasları", "Yunanistan Türk Sermayesi", "Yunanistan yatırım"]
type: post
---

[![](https://burakpehlivan.org/wp-content/uploads/2012/12/yunanistan-ve-turkiye-birbirlerine-cok-sey-verebilir.jpg "yunanistan-ve-turkiye-birbirlerine-cok-sey-verebilir")](https://burakpehlivan.org/wp-content/uploads/2012/12/yunanistan-ve-turkiye-birbirlerine-cok-sey-verebilir.jpg)

Yunanistan temaslarına devam eden TUİD heyeti son ziyaretini Türk Yunan Ticaret Odası Başkanı Panagiotis Koutsikos’a gerçekleştirdi. Görüşmede TUİD’in Doğu Avrupa Türk İşadamları Dernekleri Birliği(DAİB) projesinin yanı sıra, Yunanistan’ın içinde bulunduğu son ekonomik durum konuşuldu.

Türk Yunan Ticaret Odası Başkanı Panagiotis Koutsikos, Yunanistan’ın çok zor bir dönem geçirdiğini, siyaset kurumunun ise sorunların çözümünde yeterince etkin olamadığını belirterek, “asgari ücret 850 €’dan 510 €’ya düşürüldü, vergiler her gün artıyor, vergi almakta zorlanan devlet elektrik faturalarının üzerine, abonelerin vergi borçlarını koyarak gönderiyor, zira bu şekilde aboneler elektrikleri kesilmesin diye vergi borçlarını ödüyorlar, sendikalarının her gün yaptığı gösteriler gölgesinde, emekli maaşları, memur maaşları kısılıyor, devlet kadrolarında tenkisata gidiliyor, resmi işsizliğin %25 olduğu ülkede, gerçek işsizlik ise %30’ların üzerindedir” diyerek sözlerine devam etti. Koutsikos, “tüm karmaşanın içinde, yılda üç-dört sefer vergi yasasının değiştiği bir ülkede değil yabancı yatırımcı, Yunanlı yatırımcı bile yatırım yapmaktan çekiniyor, 250 kişinin çalıştığı fabrikamı yine AB üyesi olan Bulgaristan’a taşıdım, orada maliyetlerim %35 daha ucuz, ancak bu sayede ihracat yapabiliyorum” dedi.

TUİD yönetim kurulu başkanvekili Burak Pehlivan ise, “Yunanistan’ın içinde bulunduğu zor durumu biliyoruz, Türkiye ve Yunanistan birbirlerine komşu iki ülke olmasına rağmen, ülkedeki Türk yatırımları yok denecek kadar az, umarız gelecek dönemde Türkler’e ve Türk yatırımlarına karşı ülkede oluşan olumlu hava daha da artar, Atina’da henüz bir Türk işadamı derneği yok ama böyle bir derneğin sizlerin de desteğiyle en kısa zamanda kurulmasını diliyoruz” dedi. Pehlivan, DAİB projesine Koutsikos’un desteğine teşekkür ederek, şubat ayı içerisinde kendisini de Ukrayna seyahati planlayan SEV(Yunan Sanayiciler Birliği) heyetinde görmeyi arzuladıklarını ifade etti.
![](https://lh4.googleusercontent.com/-3yvKYtkrLBc/UNGil1snvmI/AAAAAAAADUI/no6PW12lco8/s462/%CF%86%CF%89%CF%84%CE%BF%CE%B3%CF%81%CE%B1%CF%86%CE%AF%CE%B1+%282%29.JPG)

TUİD Yönetim Kurulu Üyesi Aziz Şimşek ise, Yunanistan’ın özellikle gıda sanayinde farklı sunumlara sahip olduğunu, zeytin,
zeytinyağı, kuruyemiş, pastanecilik gibi alanlarda güzel örnekler sergilediğini belirterek, Türk ve Yunanlı işadamlarının bu konudaki deneyimlerini paylaşabileceklerini ve bu noktada bir sinerji yakalanabileceğini belirtti.

Türk Yunan Ticaret Odası Başkanı Koutsikos, TUİD heyetine ziyaretlerinden ve Ukrayna davetlerinden dolayı teşekkür ederek, SEV’in şubat ayında Ukrayna’ya yapacağını ziyarete mutlaka iştirak edeceğini belirtti. Panagiotis Koutsikos, Yunan ekonomisinin gerçek manada yaralarını sarmasının ve yatırım yapılabilir hale gelmesinin 1-2 sene alacağını ancak, Doğuş Holding’in bir hafta önce yarısını satın aldığı, Atina’nın en önemli marinası Flisvos Marinası gibi yatırım fırsatlarının bu dönemde takip edilmesi gerektiğini ifade ederek, “ülkede kriz sonrası son bir iki yıldır Türkler’e müthiş bir sempati oluştu, Türkiye ve Yunanistan’ın birbirlerine yakın işbirliği içerisinde katacakları çok şey var, Yunan yatırımları Türkiye’de 7 milyar doları buldu, buna karşılık Türk sermayesi ülkemizde yok denecek kadar az, orta vadede bir denge oluşmasını ümit ediyorum” diyerek sözlerini tamamladı.

Ziyaret iki kurum arasında bir işbirliği protokolü tanzim edilmesiyle sona erdi.
