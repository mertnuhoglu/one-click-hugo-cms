---
title: '"Ukraynalı yazılımcılar yolda" Anadolu Ajansı TUİD başkanvekili Burak Pehlivan röportaj'
date: Fri, 02 Oct 2015 06:24:24 +0000
draft: false
tags: ["Anadolu Ajansı", "Ekonomi", "maliyeti düşük yazılımcı", "Musab Turan", "outsourcing", "röportaj", "sertifikalı yazılım", "Türk yazılım sektörü", "yatırım merkezi"]
type: post
---

[![thumbs_b_c_ad2bd5681ba607ea827711bbba5245e8](https://burakpehlivan.org/wp-content/uploads/2015/10/thumbs_b_c_ad2bd5681ba607ea827711bbba5245e8.jpg)](https://burakpehlivan.org/wp-content/uploads/2015/10/thumbs_b_c_ad2bd5681ba607ea827711bbba5245e8.jpg)

Anadolu Ajansına verdiğim son röportajda, dünyada en çok sertifikalı yazılım uzmanına sahip olan ilk 5 ülkeden biri olan Ukrayna’nın, Türk firmaları için rekabetçi bir outsourcing lokasyonu ve yatırım merkezi olabileceğine dikkat çektim. Aşağıda ilgili röportajın  tam metni yer alıyor.

Türk Ukrayna İşadamları Derneği Başkanvekili Pehlivan, 'Türk yazılım sektörü Ukrayna'dan maliyeti düşük yazılımcı temin edebilir' dedi.

İSTANBUL- MUSAB TURAN

Dünyada 5 trilyon dolar büyüklüğe ulaşan yazılım pazarına ayak uydurmaya çalışan Türk yazılım sektöründe toplam 2 bin 300 yazılım şirketi bulunurken, sektörün yıl sonunda 1 milyar dolarlık ihracatı yakalamasına kesin gözüyle bakılıyor.

Yazılım alanındaki nitelikli eleman sorunu kronik bir problem olarak öne çıkarken, Türkiye'de "2023 hedeflerinin anahtarı" gözüyle bakılan yazılım sektörünün bu sorununa Ukrayna'dan çözüm önerisi geldi.

Uluslararası Türk Ukrayna İşadamları Derneği (TUİD) Başkanvekili Burak Pehlivan, Türk yazılım sektörünün Ukrayna'dan maliyeti düşük yazılımcı temin edebileceğini belirterek, "Ne yazık ki ülkemiz, Batı Avrupa ülkeleri ve Amerika kadar Ukrayna'daki yazılım sektöründen istifade edemiyor" dedi.

AA muhabirine Ukrayna ekonomisini değerlendiren Pehlivan, Türk yazılım çevreleri için önemli bir iş fırsatına dikkati çekti.

Dünyada en çok sertifikalı yazılım uzmanı bulunan ilk 5 ülkeden birinin Ukrayna olduğunu belirten Pehlivan,

Amerikalı firmalar için önemli bir outsource merkezi haline gelirken kendi firmalarını da oluşturuyor. Nitekim geçtiğimiz hafta Snapchat, Odesa merkezli bir start up olan Looksery'yi 150 milyon dolara satın aldı. Daha önceleri ise Google, eBay gibi dünya devlerinin de Ukrayna'dan satın almalar yaptığını tanıklık ettik. Whatsapp'ın, dünyaca ünlü ödeme sistemi PayPal'ın kurucularından bazılarının Ukrayna kökenli olması da elbette bir tesadüf değil" bilgilerini verdi.


"Home office çalışma sistemi yaygınlaştı"
-----------------------------------------


Doğu Ukrayna'da yaşanan olaylar sonrası ülkedeki yazılımcı popülasyonunun bir bölümünün batıya göçtüğünü anlatan Pehlivan, şunları kaydetti:

"Ukrayna'nın Rusya sınırındaki Harkov ve Donetsk, mühendislik fakültelerinin, buna bağlı olarak ise yazılım merkezlerinin yoğun bulunduğu şehirlerdi. Fakat geçen yıl Doğu Ukrayna'da yaşanan karışıklıklar sonrasında, bu bölgelerden Batı Ukrayna'daki Lviv'e ve başkent Kiev'e yerleşen yazılımcı sayısında önemli bir oranda artış olduğunu gördük. Ne yazık ki ülkemiz, Batı Avrupa ülkeleri ve Amerika kadar Ukrayna'daki yazılım sektöründen istifade edemiyor, bu noktada en büyük bariyerlerden biri dil iken, diğeri ise alışkanlıklar. Ancak şu bir gerçek ki her geçen yıl daha çok Ukraynalı yazılımcının İngilizce'ye hakim olduğuna tanıklık edeceğiz.

Türk yazılım sektörünün yönünü Ukrayna'ya dönmesi ise bu noktadaki alışkanlıklarda değişim meydana getirecektir. Bunun en güzel örneklerinden biri Türkiye'de bugüne kadar kurulan en önemli e-ticaret firmalarından biri olan Markofoni'nin 5 yıl önce Ukrayna'da kurduğu ve bugün Ukrayna'nın alanında en büyük ve başarılı firması olan Modnakasta e-ticaret operasyonudur. Ukrayna yazılım sektöründe ülkemizin daha çok gündemine gelmeli."

Bilgi yoğun sektörlerde home office çalışma sisteminin yaygınlaştığını anımsatan Pehlivan, "İnternet tabanlı iş fikirleri ve mobil çözümler üzerinde çalışıyorsanız Ukrayna sizin aradığınız insan gücüne sahip diyebilirim. Ülkede ücretler görece zaten düşüktü ancak yüzde 70'i bulan devalüasyon zaten rekabetçi olan Ukrayna'yı bu sektörlerde çok daha rekabetçi hale getirdi. Buradan maliyeti uygun yazılım uzmanları bulabilir, işlerinizi geliştirebilirsiniz" ifadelerini kullandı.

**Kaynak**: [http://www.aa.com.tr/al/ekonomi/ukraynali-yazilimcilar-yolda/395909](http://www.aa.com.tr/al/ekonomi/ukraynali-yazilimcilar-yolda/395909)