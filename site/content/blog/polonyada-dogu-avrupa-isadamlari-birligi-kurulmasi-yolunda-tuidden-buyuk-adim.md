---
title: 'Polonya’da, Doğu Avrupa İşadamları Birliği Kurulması Yolu’nda TUİD’den Büyük Adım'
date: Wed, 24 Oct 2012 08:38:30 +0000
draft: false
tags: ["Aziz Şimşek", "Doğu Avrupa Türk İşadamları Birliği", "Koray Akgüloğlu", "Mehmet Ergünal", "Nusret Sancak", "Polonya", "Polonya Türk Sermayesi", "Polonya Türk Şirketleri", "POTİAD", "Sait Büyükbayrak", "TUİD (Türk Ukrayna İşadamları Derneği)", "Varşova", "Varşova Ticaret Başmüşavirliği"]
type: post
---

![](https://lh4.googleusercontent.com/-ux5emiu_cUY/UIARiK7RCHI/AAAAAAAACaw/Doi194pArFI/s673/IMG_3369.JPG)

Türk Ukrayna İşadamları Derneği’nden bir heyet, Polonya’ya bir ziyaret gerçekleştirdi. Ziyarette, Polonya Türk İşadamları Derneği(POTİAD) ve Varşova Ticaret Başmüşavirliği’nde önemli görüşmeler gerçekleştirildi. Ziyaretin en önemli gündem maddesini Doğu Avrupa ülkelerinde bulunan Türk İşadamları Dernekleri’ni bir çatı altında birleştiren bir oluşuma giderek, dernekler arasında bir sinerji oluşturabilmek teşkil etti.

TUİD Heyeti ilk olarak Polonya Türk İşadamları Derneği’nin Varşova’daki genel merkezinde temaslarda bulundu. TUİD Yönetim Kurulu Başkanvekili Burak Pehlivan, burada TUİD hakkında kısa bir sunum yaptı. Pehlivan, dernek olarak çevre ülkelerdeki işadamları dernekleriyle ilişkileri geliştirme kararı aldıklarını, bu çervede burada bulunduklarını ifade ederek, “bu çalışmaların sonuçlarının, bölge ülkelerinde faaliyet gösteren Türk işadamları derneklerinin oluşturduğu bir üst kurum olacak Doğu Avrupa Türk İşadamları Dernekleri Birliği’ne dönüşmesini arzu ediyoruz” dedi. TUİD başkanvekili, ilk ziyaretlerini bölgede önemli bir ülke olan ve zaman zaman yabancı sermaye çekmede ve ekonomik büyümede Ukrayna’ya da örnek gösterilen Polonya’ya gerçekleştirdiklerini, önümüzdeki dönemde ise Romanya, Beyaz Rusya, Yunanistan ve Rusya gibi ülkelere benzer ziyaretler gerçekleştireceklerini belirterek sözlerini tamamladı.

POTİAD başkanı Sait Büyükbayrak ise TUİD Heyetini ağırlamaktan duydukları memnuniyeti belirterek başladığı konuşmasında, 16 yıl önce kurulan POTİAD’ın, bugün Polonya’da bulunan 300 Türk sermayeli şirketin 100’ünü kapsadığını, üyelerin ağırlıklı olarak inşaat, perakende, tekstil ve ev tekstili sektörlerinde faaliyet gösterdiğini ifade etti. Büyükbayrak, yurtdışındaki Türk dernekleri arasındaki iletişimin önemine dikkat çekerek, TUİD’in inisiyatifinde gelişen bu sürecin sonuna kadar yanında olacaklarını, TUİD’in bu projesine gönülden destek verdiklerini belirterek, en kısa zamanda Kiev’e bir iade-i ziyarette bulunacaklarını ifade etti.

Daha sonra söz olan POTİAD Yönetim Kurulu üyesi Nusret Sancak ise, Polonya’da Türk inşaat firmalarının yüklenici değil daha ziyade yatırımcı olarak iş yaptıklarını, çok nadir olarak Türk firmalarının ihale kazanabildiğini belirtti. Sancak, “biz firma olarak bugüne kadar bu ülkede yedi yüz bin m2 inşaatı yatırımcı olarak gerçekleştirdik, ancak biz bile ihale alamıyoruz, Gülermak’ın Varşova Metrosu’nu alan konsorsiyumda önemli bir hisseye sahip olması Türk Müteahhitlik sektörü açısından çok büyük bir başarı, zira Polonya dahil AB ülkelerinde Türk müteahhitleri hak ettikleri yeri alabilmiş değiller” dedi.

TUİD Yönetim Kurulu Üyesi Aziz Şimşek ise Ukrayna’da inşaat sektörünün krizden hala çıkamadığını, kendilerinin gıda perakendesi gibi alanlara yöneldiklerini, Ukrayna’daki bir Türk işadamıyla, Polonya ya da üçüncü bir ülkedeki işadamı arasındaki iletişimin orta vadede ticari kazanımlara dönüşebileceğini düşündüğünü belirterek, “dernekler arasındaki iletişim kanalları açık olmalı, Doğu Avrupa’daki Türk işadamı dernekleri arasındaki işbirliklerine büyük önem atfediyoruz”, dedi.
POTİAD ziyaretinden sonra, Varşova Ticaret Başmüşavirliğini ziyaret eden TUİD heyeti burada Ticaret Başmüşaviri Koray Akgüloğlu ve Ataşe Mehmet Ergünal tarafından karşılandılar. Başmüşavir Akgüloğlu, TUİD tarafından ortaya atılan Doğu Avrupa Türk İşadamları Birliği fikrini çok olumlu bulduğunu ve bu oluşuma bölge ülkelerinde yer alan ticaret ataşelikleri olarak destek vermekten memnun olacaklarını ifade etti. Akgüloğlu, protokol müdürlüğünü gerçekleştirdiği Ekonomi Bakanı Zafer Çağlayan’ın, iş dünyasındaki sivil toplum örgütlerine ve yurtdışı Türk derneklerine büyük önem verdiğinin altını çizerek, “Kurulacak olan Doğu Avrupa Türk İşadamları Dernekleri Birliği’nin Varşova temsilciliğine sembolik bir yer dahi vermeye hazırız” dedi. Varşova Ticaret Başmüşaviri, TUİD Başkanvekili Burak Pehlivan’ın bu oluşumun başka oluşumları rakip değil, onları tamamlayıcı bir yapı olacağı düşüncesine katıldığını, şahısların değil, derneklerin bir üst iletişim kurumu olmasının, tabanı kapsamak ve iletişimin doğru bir biçimde sürdürülebilmesi açısından çok doğru bir yaklaşım olduğunu ifade etti.

Koray Akgüloğlu, Polonya’daki Türk sermayesinin yalnızca 250 milyon $ olduğunu, AB üyesi olan Polonya’nın Doğu Avrupa’da en büyük yabancı sermaye çeken ve AB ülkeleri arasında krizden en az etkilenen ülke olduğunu söyleyerek, “pazara bugün giren firmalar sabırlı olmalı, ancak üç beş yıl sonra gerçek manada kazanımlar elde edilecektir. Daha geç kalmadan özellikle Türk perakendecileri Polonya pazarına bekliyoruz” diyerek sözlerini tamamladı.

Varşova’daki temaslarını tamamlayan TUİD Heyeti Kiev’e döndü.

[http://tuid.org.ua/polonyada-dogu-avrupa-isadamlari-birligi-kurulmasi-yolunda-tuidden-buyuk-adim](http://tuid.org.ua/polonyada-dogu-avrupa-isadamlari-birligi-kurulmasi-yolunda-tuidden-buyuk-adim)

![](https://lh4.googleusercontent.com/-M8UOsdR5mbc/UIARihw71NI/AAAAAAAACa8/X82NZ72lMkg/s673/IMG_3372.JPG)

 

