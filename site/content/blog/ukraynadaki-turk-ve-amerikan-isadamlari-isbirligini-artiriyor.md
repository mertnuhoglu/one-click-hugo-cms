---
title: 'Ukrayna’daki Türk ve Amerikan İşadamları İşbirliğini Artırıyor'
date: Thu, 08 Oct 2015 05:16:12 +0000
draft: false
tags: ["ACC", "ali bulut", "Amerikan İşadamları İşbirliği", "Amerikan İşadamları Odası", "andy hunder", "Haydar Koçak", "Oğuzhan Şen", "TUİD", "TUİD (Türk Ukrayna İşadamları Derneği)"]
type: post
---

[![acc (2)](https://burakpehlivan.org/wp-content/uploads/2015/10/acc-2.jpg)](https://burakpehlivan.org/wp-content/uploads/2015/10/acc-2.jpg)

Uluslararası Türk Ukrayna İşadamları Derneği’nden başkanvekilleri Burak Pehlivan ve Oğuzhan Şen, Herson temsilcisi Ali Bulut, yönetim kurulu yedek üyesi Baybora Uytun ve genel sekreter Erhan Çimen'in oluşturduğu bir heyet, Amerikan Ticaret Odası’nın(ACC) Kiev’deki genel merkezine bir çalışma ziyareti gerçekleştirdi. Ziyarette, heyete T.C. Kiev Ticaret müşaviri Haydar Koçak da eşlik etti.

İkili görüşmelerde, Amerikan Ticaret Odası’nın başkanı Andy Hunder, Türk Ukrayna İşadamları Derneği(TUİD) heyetine ACC hakkında kısa bir sunum yaptı. Hunder, 20 yıldır, Ukrayna’da faaliyet gösteren derneğin, bugün 600’den fazla üyesinin 35’inin Amerikan firmaları, %30’unun uluslararası firmalar, geri kalanının ise yerel firmalardan oluştuğunu belirtirken, 40’ın üzerinde personel istihdam ettiklerini hatırlattı. ACC başkanı, “üç temel amacımız var, bunlardan ilki üyelerimiz ve genel olarak ülkedeki iş dünyası için lobi faaliyetlerinde bulunuyoruz, ikincisi üyelerimizin ticaretlerini, özellikle birbirleri arasındaki ticaretlerini geliştirmeye çalışıyoruz, bir başka amacımız ise networking faaliyetleri ve eğitimlerle üye firmaların çalışanlarının hem sosyal hem de kariyer olarak gelişimlerine katkıda bulunmak” dedi.

[![acc (3)](https://burakpehlivan.org/wp-content/uploads/2015/10/acc-3.jpg)](https://burakpehlivan.org/wp-content/uploads/2015/10/acc-3.jpg)


“TUİD ile işbirliğinden dolayı müteşekkiriz”
--------------------------------------------


Başkan Andy Hunder, ilk kez TUİD yönetimini ACC genel merkezinde konuk etme imkânı bulduklarını söylerken, “son 4 yılda TUİD ile 3 iş forumu ve konferansta beraber çalıştık, birlikte sosyal organizasyonlar gerçekleştirdik, son olarak ise şubemiz olmayan Odesa’da, TUİD’in altyapısından istifade ederek, önemli bir iş forumuna imza attık, bu anlamda bugüne kadarki işbirliği ve desteğiniz için sizlere müteşekkiriz ”diyerek sözlerini sürdürdü. Hunder, gelecek dönemde, Ukrayna’daki Türk iş dünyası ile daha çok etkinliğe birlikte imza atmayı umduklarını ifade ederek, konuşmasını bitirdi.

[![DSCN0074](https://burakpehlivan.org/wp-content/uploads/2015/10/DSCN0074.jpg)](https://burakpehlivan.org/wp-content/uploads/2015/10/DSCN0074.jpg)


ACC yalnız üyelerinin değil, Ukrayna’daki iş dünyasının ve reform sürecinin de güçlü bir sesidir
------------------------------------------------------------------------------------------------


TUİD yönetim kurulu başkanvekili Burak Pehlivan ise, Amerikan Ticaret Odası’nın, üye tabanı, güçlü personel yapısı, know-how’ı ve birikimiyle, Ukrayna’daki iş dünyasının lobi gücü, sesi olmasının yanı sıra özellikle son yıllarda, ülkedeki reform sürecini sürükleyen, destekleyen bir vazife de üstlendiğini ifade ederken, ACC ile TUİD’in bugüne kadar çok uyumlu bir biçimde çalışmasından dolayı memnun olduklarını dile getirdi. Pehlivan, “Ukrayna ne yazık ki, ülke dışında yeterince tanınmıyor, hatta yanlış biliniyor. Bu noktada ülkedeki iş derneklerine büyük iş düşüyor. Biz, Ukrayna’daki yatırım potansiyelinin, Türkiye’de daha iyi anlaşılması, ülkenin daha iyi tanıtılması için, Türkiye’de bir roadshow başlatıyoruz, ülkemizin önde gelen iş derneklerine, odalara, borsalara, karar alıcılara önümüzdeki dönemde yapacağımız ziyaretlerle üzerimize düşeni yapacağız, bu çalışmaların sonuçlarını ise ACC yönetimi ile de paylaşacağız. ”dedi. TUİD başkanvekili, “ACC’nin görece güçlü olmadığı Herson, Odesa gibi Güney Ukrayna şehirlerinde TUİD olarak önemli bir altyapımız var, Odesa’dakine benzer bir iş forumunun Herson’da gerçekleştirilebilmesi için ACC’ye gerekli desteği vermeye hazırız” diyerek sözlerini tamamladı.


TUİD’in Herson ofisi, ACC’nin de ofisidir
-----------------------------------------


TUİD yönetim kurulu üyesi ve Herson temsilcisi Ali Bulut ise, şehirde geçtiğimiz haftalarda uluslararası nitelikte bir iş forumu gerçekleştiğini, şehrin limanları ve tarım potansiyeli ile iş dünyasının ilgisini ve yatırımı daha fazla hak ettiğini belirtti. Bulut, TUİD’in Herson’daki merkezi, aynı zamanda ACC’nin de oradaki merkezidir derken, Andy Hunder’a Ukrayna’daki Türk ve Amerikalı firmalar arasındaki ilişkilerine katkılarından dolayı teşekkür etti.

[![DSCN0167](https://burakpehlivan.org/wp-content/uploads/2015/10/DSCN0167.jpg)](https://burakpehlivan.org/wp-content/uploads/2015/10/DSCN0167.jpg)


Müşavirlik olarak Türkiye ve Ukrayna arasındaki ekonomik ilişkilerin daha da gelişmesi için üzerimize düşeni yapmaya hazırız
----------------------------------------------------------------------------------------------------------------------------


Son olarak söz alan T.C. Kiev Ticaret Müşaviri Haydar Koçak ise, Ukrayna ve Türkiye ekonomik ilişkilerinin istenilen seviyeye çıkması için müşavirlik olarak üzerlerine düşeni her zaman yapmaya hazır olduklarını belirtirken, farklı ülkelerin iş dernekleri arasındaki ilişkilerin güçlenmesinin oluşturduğu sinerjinin sonuçlarını görmekten duydukları memnuiyeti dile getirdi. Toplantı sonrasında iki kurum arasındaki işbirliği protokolü güncellendi.

